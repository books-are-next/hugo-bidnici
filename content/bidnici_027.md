---
title: "KNIHA TŘETÍ Děd a\_vnuk"
contentType: prose
---

(1)  
Staromódní salón

  

Dokud pan Gillenormand bydlil v ulici Servandoni, navštěvoval několik velmi dobrých a velmi vznešených salónů. Přijímali ho tu, třebas byl měšťan. Dokonce ho vyhledávali a velice si ho vážili, protože měl dvojnásobnou dávku duchaplnosti – především tu, kterou skutečně měl, a potom onu, kterou mu přičítali. Nechodil nikam, kde by nebyl mohl hrát první housle. Jsou lidé, kteří chtějí mít stůj co stůj vliv a žádají, aby se společnost obírala jenom jimi; tam, kde nemohou být proroky, hrají si na šprýmaře. Ale pan Gillenormand nebyl člověk tohoto druhu; za uznání v roajalistických salónech, které navštěvoval, nemusil platit sebeúctou. Byl všude prorokem. Stávalo se mu často, že se postavil panu de Bonald[^171] a dokonce se ozval i proti panu Bengy-Puy-Vallée[^172].

Kolem roku 1817 trávíval pravidelné dvě odpoledne v týdnu v nedalekém domě v ulici Férou, u paní baronky T., ctihodné a vážené dámy, jejíž manžel byl za Ludvíka XVI. francouzským vyslancem v Berlíně. Baron T., který se za svého života vášnivě oddával extázím a magnetickým viděním, zemřel v cizině jako zchudlý emigrant a zanechal jen deset svazků rukopisu, svázaného do červeného safiánu a se zlatou ořízkou. Byly to velmi zajímavé vzpomínky na Mesmera a jeho nauku. Paní baronka T. neuveřejnila tyto memoáry, protože jí to nedovolila důstojnost; žila z malé renty, která bůhvíjak přežila bouřlivé doby. Paní de T. žila v chudobné, ale vznešené a hrdé odloučenosti ode dvora, od té velmi smíšené společnosti, jak říkávala. Několik přátel se dvakrát týdně shromažďovalo u jejího vdovského krbu a tvořilo ryze roajalistický salón. Pili čaj a podle toho, jaký vál vítr – elegický nebo dithyrambický –, vzdychali nebo křičeli hrůzou nad stoletím, nad chartou, nad buonapartisty, nad zneuctěním modré stuhy tím, že řád Sv. Ducha dávají měšťanům, nad jakobínstvím Ludvíka XVIII., a docela šeptem se obírali nadějemi, které vzbuzoval králův bratr, pozdější Karel X.

Radostně tam vítali hanlivé písničky, v nichž se Napoleonovi říkalo Nicolas. Vévodkyně, nejjemnější a nejpůvabnější ženy světa, se rozplývaly nad popěvky namířenými zase proti účastníkům federační slavnosti:

_Do kalhot si zastrčte  
čouhající košili,  
ať neřeknou, že vlastenci  
zas bílý prapor vztyčili._

Bavili se hádankami, které pokládali za hrozné, nevinnými slovními hříčkami, o nichž si myslili, že jsou jedovaté, a konečně i čtyřveršími a distichy. Tak na mírný kabinet Dessollesův, jehož členy byli pánové Decazes a Deserre, byla spáchána tato slovní hříčka:

_Pour raffermir le trône ébranlé sur sa base,  
Il faut changer de sol, et de serre et de case.  
(Chcete-li upevnit svůj otřesený trůn,  
Vyměňte pozemek, skleník i dům.)_

Nebo sestavovali seznam členů sněmovny, „té hnusně jakobínské sněmovny“, nebo řadili jména tak, že tvořila směšné věty, jako je tato: Damas, Sabran, Gouvion Saint-Cyr.[^173]

V této společnosti se parodovala revoluce; rádi překrucovali a zveličovali výbuchy revolučního hněvu a zpívali své malicherné „Ça ira.“

_„Ah! Ça ira! Ça ira! Ça ira!  
Les buonapartisť à la lanterne.[^174]_

Hanlivé popěvky jsou jako gilotina; stínají lhostejně dnes tu, zítra onu hlavu. Je to jen obměna.

Ve Fualdèsově procesu, který byl veden v roce 1816, se zastávali Bastida a Jausiona, protože Fualdès byl „buonapartista“. Svobodomyslným říkali bratři a přátelé, což bylo nejhorší urážkou.

Jako mnohé smetiště, tak i salón paní baronky T. měl dva kohouty. Jedním byl pan Gillenormand, druhým hrabě Lamothe-Valois, o kterém se s jakousi úctou šeptalo: _Vždyť přece víte. To je Lamothe, známý z příběhu o náhrdelníku_[^175].“ Politické strany často udílejí podivnou amnestii.

Dodejme toto: v měšťanské společnosti si málo váží toho, kdo snadno navazuje známosti; je třeba opatrně přijímat hosty; jako ubývá teploty v blízkosti těch, kterým je zima, tak se zmenšuje vážnost stykem s opovrženými lidmi. Starodávná aristokratická společnost byla povznesena nad tento zákon jako nad všechny ostatní. Marigny, bratr paní de Pompadour, navštěvoval knížete Soubise. Přesto? Ne, proto. Du Barry, kmotr Vaubernierové, je vítaným hostem pana maršála de Richelieu. Tenhle svět je Olymp. Merkur i kníže Guéménée jsou tu jako doma. I zloděj sem má přístup, je-li bohem.

Hrabě Lamothe, který byl v roce 1815 pětasedmdesátiletý stařec, byl mlčenlivý a vážný, měl hranatou a chladnou tvář, dokonale zdvořilé způsoby, kabát zapjatý až k nákrčníku a veliké, stále zkřížené nohy ve zplihlých kalhotách barvy pálené sieny. Jeho obličej ladil s barvou jeho kalhot.

Hraběte Lamotha si v tomto salóně vážili pro jeho „proslulost“, a co je podivné, ale pravdivé, pro jméno Valois.

Zato vážnost pana Gillenormanda byla ryzí. Byl autoritou, a ačkoliv byl lehkomyslný, měl imponující, důstojné a měšťansky hrdé chování, které však nebylo na úkor veselosti; k tomu všemu se ještě pojil jeho vysoký věk. Nikdo neprožije století bez následků. Léta mu nakonec vytvoří kolem hlavy úctyhodnou svatozář.

Kromě toho měl hromadu nápadů, které byly vykřesány ze starého kamene. Když například pruský král dosadil Ludvíka XVIII. a navštívil ho jako hrabě ruppinský, přijal ho potomek Ludvíka XIV. s nejjemnější impertinencí asi jako braniborského markraběte. Pan Gillenormand s tím souhlasil: _Všichni králové_, řekl, _kteří nejsou králi francouzskými, jsou jaksi králi provinčními_. Jednou se někdo v jeho přítomnosti otázal: „Co hrozí redaktoru časopisu Courrier français?“ a jiný odpověděl: „Exekuce.“ Pan Gillenormand poznamenal: „Ovšem ne doma, ale na šibenici.“

Podobné nápady pomáhají vybudovat společenské postavení.

Při Te Deum na oslavu návratu Bourbonů spatřil v průvodu Talleyranda a prohodil: „Podívejme se, Jeho Excellence Zlo.“

Pan Gillenormand přicházíval obyčejně v doprovodu dcery, vytáhlé staré panny, které bylo tehdy něco přes čtyřicet let, ačkoliv vypadala na padesát, a malého, hezkého sedmiletého chlapce, svěžího a růžového, se šťastnýma a důvěřivýma očima, který v salóně snad neslyšel nic jiného než šepot: „Jak je hezký! Škoda ho! Ubohý hoch!“ Bylo to dítě, o němž byla před chvílí zmínka. Říkali mu ubohý hoch, protože jeho otec byl „loirský bandita“.

Ten „loirský bandita“ byl zeť pana Gillenormanda, o němž jsme se už zmínili a kterého pan Gillenormand označoval za _hanbu rodiny_.

## (2)  
Rudé strašidlo doby

  

Kdo by si byl tehdy zajel do městečka Vernonu a prošel se po krásném monumentálním mostě, který, doufejme, bude brzy nahrazen ohavným mostem řetězovým, spatřil by hned při pohledu dolů asi padesátiletého muže s koženou čepicí na hlavě, oděného v kalhoty a kazajku z šedého sukna, na ní bylo přišito cosi zažloutlého, co kdysi bývalo červenou stužkou; na nohou měl dřeváky, byl osmahlý, pod téměř bílými vlasy měl téměř černý obličej, přes tvář se mu od čela táhla dlouhá jizva, byl sehnutý, shrbený a předčasně zestárlý, s rýčem v jedné a se zahradnickým nožem v druhé ruce se denně oháněl na zahrádce, která sousedí s mostem a tvoří s jinými řetěz na levém břehu Seiny; jsou to roztomilá zákoutí, samá květina, a dalo by se o nich říci: to jsou zahrady, kdyby byly mnohem větší, nebo: to jsou kytice, kdyby byly trochu menší. Všechny ty zahrádky sahají od řeky k domkům. Muž v krátké kazajce a dřevácích, o němž jsme právě mluvili, bydlil okolo roku 1817 v nejskrovnějším domku na nejužším pruhu země. Žil tam sám v tichu a chudobě s ženou ani mladou, ani starou, ani hezkou, ani ošklivou, ani venkovskou, ani městskou, která mu posluhovala. Kousek země, které říkal zahrada, byl pověstný po celém městě nádhernými květinami, které pěstoval. Obíral se jedině svou květnicí.

Pilnou prací, vytrvalostí, pozorností a hojným zaléváním podařilo se mu tvořit po stvořiteli a vypěstovat zvláštní odrůdy tulipánů a jiřin, na které příroda sama nepřišla. Byl důmyslný; předstihl Soulange Bodina v zakládání malých záhonů s hlínou z vřesoviště a pěstoval vzácnou americkou a čínskou flóru. V létě býval již od svítání mezi záhony a vysekával, ořezával, plel a zaléval, chodil mezi svými květinami s výrazem dobroty, smutku a něhy, jindy se zamyslil a stával nehnutě celé hodiny, naslouchal zpěvu ptáka na stromě, štěbetání děcka v domě, nebo upíral zrak na stéblo trávy s kapkou vody, která v slunci hořela jako karbunkul. Jedl střídmě a pil více mléka než vína. K dětem byl shovívavý a trpěl, aby ho služebná hubovala. Byl tak ostýchavý, že připadal až plachý; vycházel zřídka, mluvil jenom s chuďasy, kteří zaklepali na jeho okno, a s farářem, dobrým starým abbém Mabeufem. Byl-li kdo z města nebo některý cizinec zvědav na jeho tulipány a růže a zazvonil u malého domku, otvíral s úsměvem dveře. Byl to onen loirský bandita.

Kdo by byl tehdy četl vojenské paměti, biografie, _Moniteura_ a zprávy Velké armády, byl by překvapen, jak často se tam objevuje jméno Georges Pontmercy. Georges Pontmercy sloužil v mládí v saintongeském pluku. Pak vypukla revoluce. Saintongeský pluk tvořil část rýnské armády; bývalé monarchistické pluky si mohly ponechat jména provincií i po pádu monarchie a teprve roku 1794 byly spojeny v brigádu. Pontmercy se bil u Špýru, Wormsu. Neustadtu, Turkheimu, Alzey, Mohuče, kde patřil ke dvěma stům mužů, kteří tvořili Houchardův zadní voj. S jedenácti druhy ubránil starý val v Andernachu proti sboru prince hessenského a ustoupil k hlavnímu vojsku, teprve když nepřátelský kanón prolomil zeď od obruby až k náspu. Pod Kléberem se bil u Marchiennes a v bitvě u Mont-Palissel mu kartáčový náboj roztříštil rameno. Potom přešel na italské hranice a byl mezi třiceti granátníky, kteří s Joubertem hájili Tendský průsmyk. Joubert byl jmenován generálem-adjutantem a Pontmercy poručíkem. Pontmercy stál po boku Berthiera v dešti kulí v bitvě u Lodi, po níž Bonaparte prohlásil: _Berthier byl dělostřelec, jezdec i granátník_. Pontmercy viděl svého bývalého velitele padnout u Novi ve chvíli, kdy zdvihl šavli a zvolal: „Vpřed!“ Byl přidělen se svou setninou na pinasu – lehkou pobřežní loď, která plula z Janova do kteréhosi malého pobřežního města, a narazil na sedm nebo osm anglických plachetních lodí. Janovský kapitán chtěl hodit děla do moře, ukrýt vojáky v podpalubí a proklouznout jako kupecký člun. Pontmercy dal vztyčit na vlajkový stožár národní barvy a hrdě proplul palbou anglických fregat. Úspěchem vzrostla jeho odvaha, takže o dvacet mil dále napadl a dokonce zajal velkou anglickou nákladní loď, která dopravovala vojsko na Sicílii a byla až ke stožárním špalkům nacpána lidmi a koňmi. V roce 1805 bojoval v divizi Malherově, která arcivévodovi Ferdinandovi odňala Günzburg. V dešti kulí u Wettingen zachytil do náručí smrtelně zraněného plukovníka Maupetita, který stál v čele devátého dragounského pluku. U Slavkova se vyznamenal v obdivuhodném pochodu v kolonách za nepřátelské palby. Když jízda carské gardy zničila prapor čtvrtého řadového pluku, byl Pontmercy mezi těmi, kdo se pomstili a gardu na hlavu porazili. Císař mu udělil kříž. Pontmercy byl postupně svědkem zajetí Würmsera v Mantově, Melase v Alexandrii, Macka v Ulmu. Byl v řadách osmého sboru velké armády, jemuž velel Mortier a který se zmocnil i Hamburku. Potom přestoupil k pětapadesátému řadovému pluku, bývalému flanderskému. U Jílového byl na hřbitově, kde se hrdinný kapitán Louis Hugo, strýc spisovatele této knihy, udržel po dvě hodiny jen s třiaosmdesáti muži proti náporu nepřátelské armády. Pontmercy byl jedním ze tří, kteří vyšli živi z tohoto hřbitova. Bil se u Frýdlantu. Spatřil Moskvu, potom Berezinu, Lützen, Budyšín, Drážďany, Wachau, Lipsko a soutěsky gelenhausenské; uviděl Montmirail, Château-Thierry, Craon, břehy Marny, břehy Aisny a hrozné ležení u Laonu. U Arnay-le-Duc, již jako kapitán, rozšavloval deset kozáků a zachránil ne svého generála, ale desátníka. V té šarvátce byl hodně posekán a jenom z levé paže mu vytáhli sedmadvacet úlomků roztříštěné kosti. Osm dní před kapitulací Paříže si vyměnil službu s kamarádem a přestoupil k jízdě. Hodil se ke všemu, jako prostý voják dovedl zacházet se šavlí i s ručnicí, a stejně dobře jako důstojník velet škadroně jízdy i praporu pěchoty. Z této schopnosti, zdokonalené vojenským výcvikem, vycházejí zvláštní vojska, jako například dragouni, kteří jsou současně jezdci i pěšáky. Pontmercy následoval Napoleona na Elbu. U Waterloo byl velitelem škadrony kyrysníků v Duboisově brigádě. Dobyl praporu lüneburského pluku a zbrocen krví jej složil k císařovým nohám. Když přebíral zástavu z praporečníkovy ruky, byl seknut šavlí přes obličej. Spokojený císař na něj zavolal: _Jsi plukovníkem, jsi baronem, jsi důstojníkem Čestné legie!_ Pontmercy odpověděl: _Sire, děkuji vám jménem pozůstalé vdovy_. Za hodinu nato klesl v úvoze u Ohainu. A kdo tedy vlastně je Georges Pontmercy? Právě onen loirský bandita. Kus jeho života jsme už viděli. Když byl Pontmercy po bitvě u Waterloo zachráněn z ohainského úvozu, podařilo se mu dostat k armádě a vlekl se od jednoho ambulančního vozu k druhému až do loirského ležení.

Restaurace ho propustila s polovičním platem a vykázala mu pobyt ve Vernonu, totiž dala ho tam pod dohled. Král Ludvík XVIII. neuznal nic z toho, co se událo za stodenní vlády, tudíž ani jeho hodnost důstojníka Čestné legie, ani hodnost plukovníka, ani jeho baronský titul. Pontmercy však nepromeškal jedinou příležitost, kdy se mohl podepsat _plukovník baron Pontmercy_. Měl jediný starý modrý kabát, ale nikdy nevyšel z domu, aby si napřed nepřipjal růžici důstojníka Čestné legie. Královský prokurátor ho dal upozornit, že ho návladní požene před soud, protože „nezákonně nosí řád“. Když mu ochotný prostředník vyřídil výstrahu, odpověděl Pontmercy se smutným úsměvem: „Nevím, zda neumím francouzský já, či zda jste francouzský zapomněl vy, ale jisté je, že vám nerozumím!“ Pak celý týden den po dni vycházel s růžicí na kabátě. Nikdo se neodvážil ho znepokojovat. Ministr vojenství a velící generál okresu mu dvakrát nebo třikrát napsali na adresu: Pan major Pontmercy. Vracel dopisy nerozpečetěné. V té době Napoleon na Svaté Heleně stejně nakládal s dopisy sira Hudsona Lowa, které byly adresovány generálu Bonapartovi. Pontmercy měl nakonec, nechť nám čtenář promine lidové přirovnání, stejnou slinu v ústech jako jeho císař.

Podobně kartaginští vojáci zajatí v Římě odmítali zdravit Flaminia, neboť v sobě měli trochu Hannibalova ducha.

Jednoho jitra potkal Pontmercy na vernonské ulici královského prokurátora, přistoupil k němu a otázal se: „Pane královský prokurátore, smím nosit svou jizvu?“

Dostával jen hubenou polovičku platu velitele škadrony. Najal si ve Vernonu nejmenší domek, jaký mohl nalézt. Žil v něm sám, právě jsme viděli jak. Za císařství našel mezi dvěma válkami dosti času, aby se oženil se slečnou Gillenormandovou. Starý měšťan, pobouřen až do duše, svolil s povzdechem a řekl: _K tomuhle jsou nyní donucovány i nejvznešenější rodiny_. Roku 1815 zemřela paní Pontmercyová, žena po všech stránkách obdivuhodná, ušlechtilá, vzácná a hodná svého manžela, a zanechala mu děcko. Bylo plukovníkovou radostí v jeho samotě. Ale děd vnuka panovačně žádal a prohlásil, že ho vydědí, nebude-li mu vydán. Otec ustoupil zájmu maličkého, a když mu bylo zakázáno milovat dítě, zamiloval si květiny. Vlastně se zřekl všeho, neodporoval a ani se nebouřil. Své myšlenky dělil mezi věci nevinné, kterými se zaměstnával, a věci veliké, které vykonal. Trávil čas buď tím, že se těšil, až rozkvete karafiát, nebo vzpomínal na Slavkov.

Pan Gillenormand se vůbec se zetěm nestýkal. Plukovník byl pro něho „banditou“ a Pontmercy ho oplátkou považoval za „hlupáka“. Pan Gillenormand nikdy o plukovníkovi nemluvil, až na to, že pronesl posměšnou poznámku o jeho baronském titulu. Výslovně přikázal, aby Pontmercy nikdy syna nenavštěvoval, nikdy s ním nemluvil, jinak že by ho vrátil, zavrhl a vydědil. Pro rodinu Gillenormandovu byl Pontmercy prašivou ovcí. Zamýšleli vychovat chlapce podle svého vkusu. Plukovník snad chybil, že přijal tyto podmínky, ale podrobil se jim, protože věřil, že dělá dobře a že obětuje jenom sebe. Dědictví děda Gillenormanda nebylo velké, ale dědictví slečny Gillenormandové starší bylo značné. Neprovdaná teta byla bohatá; měla jmění po matce a syn její sestry byl jejím nejbližším dědicem.

Chlapec, který se jmenoval Marius, věděl, že má otce, ale nic víc. Nikdo o něm nemluvil. Ale ve společnosti, do níž ho dědeček vodíval, si přesto ze šeptání, nedořeknutých slov a významných pohledů domyslil leccos, a protože ponenáhlu nasákl ideami a přesvědčením, které byly, abychom přesně řekli, jeho jediným ovzduším, naučil se myslit na otce s pocitem hanby a se sevřeným srdcem.

Zatímco Marius vyrůstal, odjížděl plukovník každý třetí měsíc z Vernonu, plaše, jako trestanec uniklý z vězení, přijížděl do Paříže a postával v chrámu Saint-Sulpice v hodinu, kdy teta Gillenormandová vodila Maria na mši. Tam ukryt za pilířem, nehybný, neodvažuje se dýchat v obavě, aby se neohlédla, díval se na své dítě. Zjizvený válečník se bál staré panny.

Tak se seznámil s abbé Maubeufem, vernonským farářem. Tento důstojný kněz měl bratra, který byl zádušním starostou v chrámu Saint-Sulpice, a ten si několikrát všiml muže pozorujícího dítě, všiml si i jizvy na jeho tváři a velké slzy v jeho oku. Tento muž, jenž vypadal tak mužně a přitom plakal jako žena, zádušního starostu ohromil. Jeho podoba mu utkvěla v paměti. Když jednoho dne zajel do Vernonu na návštěvu k bratrovi, potkal plukovníka Pontmercyho na mostě a poznal muže ze Saint-Sulpice. Zádušní starosta promluvil o něm s bratrem a oba ho pod lhostejnou záminkou navštívili. Ta návštěva nebyla poslední. Plukovník byl zpočátku uzavřený, ale pomalu roztával a farář a zádušní starosta se dověděli, jak Pontmercy obětoval své štěstí budoucnosti dítěte. Farář si počal vážit plukovníka a plukovník si zamiloval faráře. Ostatně nikdo se nespřátelí a nesroste tak dobře jako starý kněz a starý voják, jsou-li si podobni v upřímnosti a dobrotě. V jádru je to týž člověk. Jeden se zasvětil vlasti pozemské, druhý vlasti nebeské; jiný rozdíl v tom není.

Dvakrát za rok, k prvnímu lednu a na sv. Jiří, psával Marius otci dopisy, které mu diktovala teta a které byly, jako by je byl opsal z nějaké předlohy; nic jiného pan Gillenormand nedovolil; otec odpovídal listy plnými něhy, ale děd je bez přečtení strkal do kapsy.

## (3)  
Requiescant

  

Salón paní de T. bylo všechno, co Marius znal ze světa. Byl jediným otvorem, kterým mohl nahlédnout do života, otvorem temným, z kterého vanul spíš chlad než teplo, spíš tma než světlo. Dítě, které při vstupu do tohoto podivného světa bylo ztělesněnou radostí a světlem, ponenáhlu zesmutnělo, a co se ještě více příčí tomuto věku, zvážnělo. Marius, ustavičně obklopený důstojnými a podivnými osobami, se kolem sebe rozhlížel s jakýmsi vážným údivem. Všechno se spolčilo, aby v něm tento úžas zvětšovalo. V salóně paní de T. byly stařičké a velmi ctihodné šlechtičny, které měly jména jako Mathan, Noé, Levis; Levis vyslovovaly jako Levi, a Cambis, jako Cambyse. Staré obličeje a starozákonní jména se v duši dítěte mísily s biblí, které se učil nazpaměť, a Mariovi, který se na ně uděšeně díval, když všechny ty ženy seděly v kroužku okolo dohasínajícího krbu, sotva osvětleny lampou se zeleným stínidlem, připadaly se svými přísnými profily, šedými nebo bílými vlasy, dlouhými staromódními šaty ponurých odstínů a řídkým slavnostním a bezmála plachým slovem ne jako ženy, ale jako patriarchové a mágové, ne jako skuteční tvorové, ale jako přeludy.

Mezi tyto přeludy se vmísilo několik kněží, častých hostů staromódního salónu, a několik šlechticů: markýz Sassenay, tajemník paní de Berry, vikomt Valory, který uveřejňoval jednorýmové ódy pod pseudonymem _Charles-Antoine_, kníže beauffremontský, který, třebaže ještě mladý, měl prokvetlou hlavu a hezkou duchaplnou ženu, jejíž odvážně vystřižené toalety z červeného sametu se zlatým třepením poněkud plašily tmu a ponurou společnost, dále markýz Coriolis d’Espinouse, pravý Francouz, který se nejlépe vyznal v „přiměřené zdvořilosti“, kníže Amendre, dobrák s laskavou bradou, a rytíř Port-de-Guy, častý host knihovny v Louvru, které se říkalo královský kabinet. Panu de Port-de-Guy, holohlavému a spíše zestárlému než starému, bylo v roce 1793 právě šestnáct let; tehdy odepřel přísahat věrnost republice a byl poslán na galeje, kde byl přikován řetězem k osmdesátiletému starci, arcibiskupu v Mirepoix, vězněnému za stejné provinění. To bylo v Toulonu. Večer měli nařízeno chodit na popraviště a sbírat hlavy a těla lidí popravených ve dne; na zádech nosívali krvácející trupy a jejich červené trestanecké kukly měly vzadu zaschlé krvavé skvrny, suché ráno a zavlhlé večer. Tyto tragické příběhy se často vyprávěly v salónu paní de T.; čím více hosté proklínali Marata, tím více tleskali Trestaillonovi. Několik poslanců nesvolávané sněmovny, pan Thibord du Chalard, pan Lemarchant de Comicourt a pověstný šprýmař pravice, pan Cornet-Dincourt, tam hrávali whist. Ferrettský justiciár s hubenými lýtky v krátkých kalhotách se někdy stavíval v tomto salónu cestou k panu de Talleyrand. Účastnil se zábav hraběte artoiského a jako pravý opak Aristotela, přikrčeného pod Kampaspou, naučil tanečnici Guimardovou lézt po čtyřech a tak ukázal staletím, že justiciár může pomstít filozofa.

Z duchovních osob tam chodíval abbé Halma, jemuž pan Larose, jeho spolupracovník v _La Foudre_ (Blesk), říkával: _„Ach, komu dnes není padesát? Snad několika holobrádkům.“_ Potom abbé Letourneur, královský kazatel, abbé Frayssinous, který nebyl ještě ani hrabětem, ani biskupem, ani ministrem, ani pairem a nosil starou kleriku s utrhanými knoflíky, potom abbé Keravenant, farář kostela Saint-Germain-des-Prés; potom papežský nuncius, kterým tehdy byl monsignore Macchi, arcibiskup nisibiský, pozdější kardinál, který se vyznačoval dlouhým myslitelským nosem, a jiný monsignore, jehož titul byl: abbate Palmieri, domácí prelát, jeden ze sedmi protonotářů Svaté stolice, kanovník baziliky liberské, advokát svatých, _postulatore di santi_; tento titul se týká kanonizačních záležitostí a značí asi tolik jako zpravodaj rajského oddělení; konečně se zde objevovali dva kardinálové, pan de la Luzerne a pan de Clermont-Tonnerre. Pan kardinál de Luzerne byl spisovatel a o několik roků později měl čest uveřejňovat články v _Conservateuru_ vedle prací Chateaubriandových; pan de Clermont-Tonnerre byl arcibiskupem toulouským a přicházíval na letní pobyt do Paříže k svému synovci, markýzi Tonnerrovi, který byl ministrem námořnictví a vojenství. Kardinál de Clermont-Tonnerre byl malý veselý stařec, který pod vykasanou klerikou neustále ukazoval červené punčochy; jeho zvláštností byla nenávist k Encyklopedii a vášnivá obliba kulečníku, a lidé, kteří tehdy procházeli navečer ulicí Madame, kde byl Clermont-Tonnerrský palác, se zastavovali, aby slyšeli nárazy koulí a ostrý hlas kardinálův, když volal na konklávistu monsignore Cottreta, karystského biskupa _in partibus_[^176]: _„Abbé, zaznamenej, mám karambol.“_ Kardinál de Clermont-Tonnerre byl uveden k paní de T. svým nejlepším přítelem, panem de Roquelaure, bývalým biskupem senliským a jedním ze čtyřiceti členů Akademie. Pan de Roquelaure vynikal vysokou postavou a horlivostí v Akademii; skleněnými dveřmi sálu, sousedícího s knihovnou, kde tehdy Akademie zasedala, mohli zvědavci každý čtvrtek starého senliského biskupa pozorovat; býval vždy čerstvě napudrován, nosil fialové punčochy a obracel se ke dveřím zády asi proto, aby lépe ukázal svůj kněžský límeček. Všichni ti duchovní, ačkoliv to byli většinou spíše dvořané než služebníci církve, zvětšovali vážnost salónu baronky T., jehož šlechtický ráz potvrzovalo pět francouzských pairů; markýz Vibraye, markýz Talaru, markýz Herbouville, vikomt Dambray a vévoda valencijský. Přestože vévoda valencijský byl knížetem monackým, tedy nezávislým panovníkem, kladl ideu Francie a pairství tak vysoko, že se na všechno díval jako Francouz. Říkával: _„Kardinálové jsou francouzští pairové Říma; lordi jsou francouzští pairové Anglie.“_ Ostatně v tomto století bylo třeba, aby revoluce zasáhla do všeho, a proto byl šlechtický salón, jak jsme již řekli, ovládán měšťanem. Vládl v něm pan Gillenormand.

Zde byl výkvět a jádro bílé pařížské společnosti. Zde byl každý člověk, třebas i roajalista, podroben přísnému soudu. I nejproslulejší muž způsobí pobouření. Kdyby tam byl přišel Chateaubriand, byl by vzbudil senzaci jako Otec Duchêne.[^177] Přece však se několika monarchistům, smířeným s republikou, podařilo proniknout do tohoto pravověrného kroužku a byli tam ze snášenlivosti trpěni. Hrabě Beugnot tam byl přijat k polepšení.

Dnešní „šlechtické salóny“ se již nepodobají tehdejším; předměstí Saint-Germain páchne dnes kacířstvím a roajalisté jsou demagogy, což říkáme k jejich chvále.

Protože se u paní de T. scházela vznešená společnost, vládl tam vybraný a hrdý duch s nátěrem svrchované zdvořilosti. Zvyk připouštěl všechny bezděčné vyumělkovanosti, které byly zosobněním staré, sice pohřbené, ale dosud živé vlády. Některé z těch zvyků, obzvláště ve vyjadřování, byly podivné. To, co vlastně bylo starobylostí, byl by povrchní pozorovatel považoval za maloměstské zpátečnictví. Kterési dámě se tam říkalo _paní generálka_. Oslovení _paní plukovnice_ nebylo nikterak nezvyklé. Roztomilá paní de Léon – bezpochyby na památku vévodkyně longuevillské a vévodkyně chevreuské – dávala přednost tomuto oslovení před titulem princezna. Markýza Créquyová si také dávala raději říkat _paní plukovnice_.

Tento drobný vznešený svět vynašel v Tuileriích nové, vyumělkované oslovení; při hovoru s králem se říkalo král, a mluvilo se s ním ve třetí osobě, ale nikdo mu neřekl _Vaše Veličenstvo_, protože přímé oslovení _Vaše Veličenstvo_ bylo „poskvrněno uchvatitelem“.

Posuzovali tam události i lidi. Posmívali se svému století, což je zbavovalo povinnosti mu rozumět. Vzájemně se podporovali v úžasu. Podíleli se o tu trochu světla, kterou měli. Metuzalém poučoval Epimenida[^178]. Hluchý vysvětloval slepému, co se děje kolem nich. Neuznávali dobu, která uběhla od pádu Koblence, a protože Ludvík XVIII. seděl z boží milosti pětadvacet let na trůně, byli emigranti právem v pětadvacátém roce své mladosti.

Všechno bylo opět uvedeno v soulad; nic nežilo přespříliš; slovo bylo sotva dechem; noviny, které psaly v souhlasu se salónem, byly moderní asi jako papyrus. V té době žili ovšem i mladí lidé, ale jako bez života. Livrejovaní sluhové v předpokojích byli přestárlí. Osoby, které se již dávno přežily, obsluhovali lidé téhož druhu. Všechno vypadalo, jako by to bylo žilo už dlouho a vzpíralo se hrobu. Jednat konzervativně, konzervativnost, konzervativec, to byl bezmála celý jejich slovník. Hlavní bylo „mít dobrou pověst“. Náhledy těch ctihodných skupin měly kořennou vůni a jejich myšlenky páchly prostředkem proti molům. Byl to mumifikovaný svět. Páni byli balzamovaní, sluhové byli vycpáni slámou.

Kterási ctihodná markýza, zchudlá emigrantka, měla jenom jednu služebnou, ale stále říkala _mé služebnictvo_.

Co dělala společnost salónu paní de T.? Byla ultra.

Být ultra. To slovo snad ještě nevymizelo, ale jistě nemá význam, jaký kdysi mívalo. Vysvětleme je.

Být ultra znamená být přepjatý ve všem. Znamená útočit na žezlo jménem trůnu a na mitru jménem oltáře; znamená pronásledovat svůj vlastní stín, znamená vyhazovat zadkem ve spřežení, znamená hádat se s hranicí o stupeň tepla při upalování kacířů; znamená vyčítat modle modlářství; znamená urážet z přílišné úcty; znamená pokládat papeže za málo papežského a krále za málo královského a noc za příliš jasnou; znamená to být nespokojen s alabastrem, se sněhem, s labutí a lilií, že nejsou dosti bílé; znamená to být pří­vržencem tak nadšeným, že se proměníte v nepřítele věci; znamená to být tak nadšeně pro, že je člověk vlastně proti.

Duch ultra charakterizuje obzvláště první období restaurace.

Nic v dějinách se nepodobá čtvrthodince, která počíná roku 1814 a končí okolo roku 1820 nastoupením pana de Villèle, nenahraditelného muže pravice. Těch šest let bylo výjimečnou dobou; byla zároveň zářivá i chmurně zatažená, smavá i smutná, ozářená jako za úsvitu, a přece zastřená temnotou velkých pohrom, které ještě trvaly na obzoru a pomalu se nořily do minulosti. V tomto světle a stínu si malý nový i starý svět, fraškovitý i smutný, mladický i stařecký, protíraly oči; nic se tolik nepodobá probuzení jako návrat; jedna skupina se dívala na Francii mrzutě, druhá ironicky; staré dobré markýzské sovy naplnily ulice, strašidla se vrátila, aristokrati a reakcionáři, nad vším žasnoucí, stateční a vznešení šlechtici se usmívali, že jsou opět ve Francii, a plakali radostí nad návratem do vlasti a žalostí nad pádem monarchie; šlechta z dob křížových výprav neuznávala šlechtu z doby císařství, to jest šlechtický titul získaný mečem; historické rodiny ztratily smysl pro historii; synové druhů Karla Velikého opovrhovali druhy Napoleonovými. Meče si vzájemně vracely urážky; meč z bitvy u Fontenoy byl středem posměchu a haraburdím; meč z bitvy u Marenga byl nenáviděn a říkalo se mu šavle. Dávná minulost neuznávala minulost nedávnou. Nikdo neměl smysl pro velikost ani pro směšnost. Vyskytl se člověk, který Bonaparta nazval Scapinem. Dnes už ten svět nadobro vymizel. Nic, opakujme, vůbec nic z něho nezůstalo do našich časů. Když z něho vytáhneme některou postavu a snažíme se ji oživit myšlenkou, připadá nám tak cizí, jako by pocházela z předpotopního světa. Však také byla ta doba pohlcena potopou. Zmizela pod dvěma revolucemi. Jak se myšlenky vlní a valí! Jak rychle zahlazují to, co mají zničit, a jak rychle dovedou vyhloubit hrozivé propasti!

Taková byla tvář salónu v oněch vzdálených a prostomyslných dobách, kdy pan Martainville[^179] byl považován za duchaplnějšího než Voltaire.

Salóny měly svou literaturu a svou politiku. Věřilo se tam na Fiévéeho[^180]. Pan Agier[^181] tam platil za autoritu. Vykládali tam pana Colneta, publicistu a bukinistu z nábřeží Malaquais. Napoleon byl pro ně prostě korsický lidožrout. Později učinili ústupek době tím, že pan markýz Buonaparté, generál poručík královských vojsk, byl připuštěn do dějin.

Salóny si neuchovaly dlouho prvotní ryzost. Od roku 1818 tam začínají klíčit doktrináři, odstín, který znepokojoval. Smýšlením byli roajalisty a omlouvali se za to. Tam, kde ultra byli velmi hrdí, byli doktrináři poněkud nesmělí. Byli duchaplní; dovedli mlčet; své politické zásady přiškrobili pyšnou nadutostí; musili zvítězit. Demonstrovali, ostatně docela účelně, bílými kravatami a zapjatými kabáty. Chybou nebo neštěstím strany doktrinářů bylo, že stvořila zestárlou mládež.

Zaujímali postoje mudrců. Jejich snem bylo naštěpovat umírněnou vládní moc na zásadu absolutismu a svrchovanosti. Stavěli, a často s neobyčejnou dovedností, konzervativní liberalismus proti liberalismu bořícímu. Lidé slýchali, jak říkají: „Milost roajalismu! Prokázal nejednu službu. Vrátil nám tradici, kulturu, náboženství, úctu. Je věrný, statečný, rytířský, milující a oddaný. Slučuje, třebas nerad, novou národní velikost s věkovitou velikostí monarchie. Chybuje, že nerozumí revoluci, císařství, slávě, svobodě, mladým myšlenkám, mladým generacím, svému století. Nedopouštíme se však chyby, které se on dopouští proti nám? Revoluce, jejímiž jsme dědici, musí mít pochopení pro všechno. Útočení na roajalismus je liberalismus naruby. Jaká chyba! Jaká zaslepenost! Revoluční Francie nemá v úctě historickou Francii, to jest svou matku a sebe. Po 5. srpnu se s monarchistickou šlechtou nakládá tak, jako se po 8. červenci nakládalo se šlechtou z doby císařství. Byli nespravedliví k orlovi, my jsme nespravedliví k bourbonské lilii. Lidé musí mít stále co pronásledovat. Dokážete něco, seškrábnete-li zlato z koruny Ludvíka XIV. nebo znak Jindřicha IV.? Posmíváme se panu de Vaublanc, který dal smazat ‚N‘ z Jenského mostu. Co vlastně udělal? To, co děláme my sami. Bouvines[^182] nám patří právě tak jako Marengo. Bourbonské lilie jsou naše jako ‚N‘. To je naše dědictví. Proč si je zmenšujeme? Nesmíme popírat vlast ani v přítomnosti, ani v minulosti. Proč nepřijímáme celé dějiny? Proč nemilujeme Francii celou?“

Takto doktrináři soudili a hájili roajalismus, který byl nespokojen, že je souzen, a rozzuřen, že je hájen.

Ultra poznamenali první dobu roajalismu; kongregace charakterizovala druhou. Po prudkém vzkypění následovala obratnost. Tady skončeme tuto skicu.

V průběhu tohoto vyprávění narazil spisovatel na tento podivný okamžik současné historie; byl nucen letmo k němu přihlédnout a vykreslit několik podivných postav společnosti dnes již naprosto neznámé. Učinil tak však zběžně, bez hořkosti a bez posměchu. K této minulosti se pojí milé a uctivé vzpomínky, neboť se dotýkají jeho matky. Ostatně přiznejme si, že i tento drobný svět měl svou velikost. Můžeme se pousmát, ale nemůžeme jím opovrhovat nebo jej nenávidět. To byla tehdejší Francie.

Marius Pontmercy jako všechny děti studoval všelijak. Jakmile vyšel z rukou tety Gillenormandové, svěřil ho děd důstojnému profesorovi nejčistší klasické nevinnosti. Mladá, rozvíjející se duše přešla tak z výchovy staré panny do rukou pedanta. Marius dokončil gymnasium a vstoupil na právnickou fakultu. Byl fanatickým a přísným roajalistou. Málo miloval děda, jehož veselost a cynismus ho urážely. Pro svého otce se trápil.

Jinak byl Marius hoch vroucí i chladný, ušlechtilý, velkodušný, hrdý, zbožný a nadšený; byl důstojný, skoro až nepřístupný, a čistý, ba přímo plachý.

## (4)  
Banditův konec

  

Marius dokončil klasická studia právě v době, kdy se pan Gille­normand uchýlil do ústraní. Stařec se rozloučil s předměstím Saint-Germain a se salónem paní de T. a usadil se ve vlastním domě v Marais v ulici Filles-du-Calvaire. Kromě vrátného sloužila u něho komorná Nicoletta, která přišla po Magnonové, a dýchavičný a hekavý Bask, o nichž jsme již mluvili.

Roku 1827 bylo Mariovi sedmnáct let. Když se jednou večer vrátil domů, spatřil děda s dopisem v ruce.

„Marie,“ řekl pan Gillenormand, „zítra pojedeš do Vernonu.“

„Proč?“ otázal se Marius.

„Navštívíš otce.“

Marius se zachvěl. Nikdy by si nebyl pomyslil, že jednou nastane den, kdy spatří otce. Nemohlo ho potkat nic tak nečekaného, tak ohromujícího, a řekněme upřímně, tak nepříjemného. Návrat nebude znamenat sblížení, ale odcizení, ne že by ho to rmoutilo, to ne, bylo mu to na obtíž.

Kromě pohnutek, plynoucích z politického odporu, byl Marius přesvědčen, že ho otec, ten rváč, jak mu říkal pan Gillenormand ve dnech smířlivé nálady, nemá rád; to bylo zřejmé; vždyť ho opustil a ponechal jiným. Marius nemiloval, protože necítil, že je milován. „Jak se do lesa volá, tak se z lesa ozývá,“ říkával si.

Byl tak překvapen, že se pana Gillenormanda ani na nic netázal. Děd pokračoval:

„Zdá se, že je nemocen. Volá tě.“

Po chvilkovém mlčení dodal:

„Zítra ráno se vydej na cestu. Myslím, že ze dvora Fontaines vyjíždí v šest hodin povoz, který je večer na místě. Jeď dostavníkem. Píše, že to spěchá.“

Pak zmačkal dopis a dal si jej do kapsy. Marius by byl mohl odjet večer a být u otce už ráno. Dostavník z ulice Bouloi jezdil tehdy v noci přes Vernon do Rouenu. Ale ani pana Gillenormanda, ani Maria nenapadlo se přeptat.

Druhý den za soumraku dojel Marius do Vernonu. Tu a tam už rozžehli svíčky. Prvního chodce se otázal na dům pana Pontmercyho, neboť v myšlenkách byl téhož náhledu jako restaurace a neuznával ani otcův baronský titul ani jeho hodnost plukovníka.

Označili mu byt. Zazvonil. Přišla mu otevřít žena s malou lampou v ruce.

„Pan Pontmercy?“ řekl Marius.

Žena se nepohnula.

„Je zde?“ otázal se Marius.

Žena přikývla.

„Mohl bych s ním mluvit?“

Žena zavrtěla hlavou.

„Ale já jsem jeho syn,“ ozval se Marius. „Čeká mě.“

„Už vás nečeká,“ řekla žena.

Tu si teprve povšiml, že pláče.

Prstem ukázala na dveře nízké světnice. Vstoupil.

Ve světnici, která byla osvětlena jenom lojovou svíčkou postavenou na krbu, byli tři muži: jeden stál, druhý klečel a třetí v rubáši ležel natažený na holé zemi. Ten na zemi byl plukovník.

Druzí dva byli lékař a duchovní, který se modlil.

Plukovník tři dny stonal na zánět mozkových blan. Zachvácen zlou předtuchou napsal v prvních dnech své nemoci panu Gillenormandovi, aby mu poslal syna. Nemoc se zhoršovala. K večeru, kdy Marius přijížděl do Vernonu, začal plukovník blouznit; vstal z lůžka, nedbaje námitek služebné, a zvolal:

„Můj syn nepřichází, jdu mu naproti!“

Pak vyšel z pokoje a klesl na dlaždice chodby. V té chvíli skonal.

Zavolali lékaře a faráře. Lékař přišel příliš pozdě, farář přišel příliš pozdě. Syn také přišel příliš pozdě.

V ponurém světle svíčky byla na bledé tváři ležícího plukovníka patrna velká slza, vytrysklá z mrtvého oka. Oko již dávno nevidělo, ale slza dosud neuschla. Ta slza bylo synovo zpoždění.

Marius pozoroval muže, kterého spatřil poprvé a naposled, díval se na vážný, mužný obličej, na otevřené, ale nevidomé oči, na bílé vlasy, na statné údy, na nichž byly tu a tam patrny hnědavé čárky, rány šavlí, a jakési zarudlé hvězdičky, stopy kulí. Díval se na ohromnou jizvu; dodávala hrdinnosti tváři, do které Bůh vtiskl dobrotu. Pomyslil si, že ten muž byl jeho otcem a že je mrtev, a nijak ho to nedojalo.

Zármutek, jejž pociťoval, by ho byl naplnil před kterýmkoliv jiným mrtvým, kterého by byl spatřil.

Smutek, jímavý smutek, se vznášel v celé místnosti. Služebná v koutku naříkala, kněz se modlil a bylo slyšet, jak vzlyká, a lékař si otíral oči; i mrtvý plakal.

Lékař, kněz a služebná se dívali v zármutku na Maria, ale nepromluvili; byl jim cizí. Marius, velmi málo dojat, byl zahanben nedostatkem pohnutí a pocítil rozpaky; pustil na zem klobouk, který držel v ruce, aby se zdálo, že ho bolest zbavuje sil jej udržet.

Zároveň pocítil něco jako výčitku a opovržlivě takové počínání odsoudil. Byla to však jeho chyba? Vždyť otce nemiloval!

Plukovník nic nezanechal. Z prodeje nemovitostí sotva zaplatili pohřeb. Služebná našla kus papíru a odevzdala jej Mariovi. Toto bylo na něm napsáno plukovníkovou rukou:

„_Pro mého syna:_ Císař mě jmenoval baronem na bojišti u Waterloo. Protože mi restaurace tento titul, který jsem zaplatil svou krví, odpírá, přejde na mého syna a ten bude jeho nositelem. Rozumí se, že ho bude hoden.“

Na zadní straně plukovník připsal:

„V bitvě u Waterloo mi jakýsi seržant zachránil život. Ten muž se jmenuje Thénardier. Domnívám se, že v poslední době měl hostinec v některé vsi v okolí Paříže, snad v Chelles nebo v Montfermeil. Jestliže se s ním syn jednou setká, prokáže mu tolik dobra, seč bude.“

Ne z oddanosti k otci, ale z nejasné úcty ke smrti, která se vždycky mohutně ozve v srdci, vzal Marius papír a stiskl jej.

Po plukovníkovi nic nezůstalo. Pan Gillenormand prodal vetešníkovi meč a stejnokroj. Sousedé vyplenili zahradu a odnesli si nejvzácnější květiny. Ostatní rostliny utlačoval plevel a trní tak dlouho, až zahynuly.

Marius zůstal ve Vernonu jenom osmačtyřicet hodin. Po pohřbu se vrátil do Paříže, pustil se do studia práv a na otce nevzpomněl, jako by byl nikdy nežil. Za dva dny byl plukovník pohřben, za tři zapomenut.

Marius nosil na klobouku smuteční pásku. To bylo všechno.

## (5)  
Jak je užitečné chodit na mši,  
aby se člověk stal revolucionářem

  

Marius setrvával v nábožných zvycích svého dětství. Jednou v neděli šel na mši do chrámu Saint-Sulpice, do téže kaple, kam ho teta jako malého chlapce vodívala. Toho dne byl roztržitější a zasněnější než obvykle a nezpozoroval, že se usadil a poklekl v lavici za sloupem, na jejímž sametovém opěradle bylo napsáno: Pan Mabeuf, zádušní starosta. Sotva mše začala, přišel jakýsi stařec a řekl Mariovi:

„Pane, to je mé místo.“

Marius chvatně vstal a stařec usedl do své stolice.

Po mši zůstal Marius zamyšleně stát opodál; stařec se přiblížil a řekl mu:

„Pane, žádám vás za odpuštění, že jsem vás vyrušil a že vás vyrušuji ještě v této chvíli, a protože mě jistě pokládáte za podivína, jsem nucen vám všechno vysvětlit.“

„Není třeba, pane,“ řekl Marius.

„Ano,“ pravil stařec, „nechci, abyste si o mně myslil něco zlého. Víte, na tomto místě mi velmi záleží. Zdá se mi, že tady je mše lepší. Proč? Hned vám to povím. Protože jsem po deset let vždy po dvou nebo třech měsících vídal na toto místo přicházet ubohého otce, který neměl jinou možnost a příležitost spatřit svého syna; bránilo mu v tom přání rodiny. Přicházel v hodinu, kdy věděl, že přivedou syna na mši. Chlapec netušil, že jeho otec je nedaleko. Snad ani, chudáček, nevěděl, že má otce! Otec stával za tímto pilířem, aby ho nikdo nespatřil. Díval se na chlapce a plakal. Zbožňoval ho. Ubožák! Sám jsem to vídal. Toto místo je pro mne jakoby posvěceno a zvykl jsem si docházet sem na mši. Dávám mu přednost před čestnou lavicí, v níž bych mohl jako zádušní starosta sedět. Dokonce jsem onoho nešťastného pána trochu znal. Měl tchána, bohatou tetu, příbuzné a bůhvíkoho ještě, a ti všichni hrozili, že dítě vydědí, jestliže je otec vyhledá. Obětoval se, aby jeho syn byl jednou bohatý a šťastný. Vzali mu ho pro politické přesvědčení. Chápu, že je třeba mít politické přesvědčení, ale někteří lidé zacházejí příliš daleko. Můj Bože! Člověk přece ještě není netvorem, protože bojoval u Waterloo; pro tohle přece netrháme syna od otce. Byl to Bonapartův plukovník. Myslím, že je už mrtev. Žil ve Vernonu, kde mám bratra farářem, a jmenoval se jako Pontmarie nebo Pontpercy… Měl, namouvěru, důkladnou jizvu na obličeji.“

„Pontmercy?“ řekl Marius a zbledl.

„Zcela správně, Pontmercy! Znal jste ho?“

„Pane,“ řekl Marius, „byl to můj otec.“

Starý zádušní starosta sepjal ruce a zvolal:

„Ach, vy jste to dítě! Ano, tak tomu je, dnes už je z vás muž. Nuže, milý synu, můžete říci, že jste měl otce, který vás nade všechno miloval.“

Marius nabídl starci rámě a dovedl ho až do jeho bytu. Nazítří řekl panu Gillenormandovi:

„S několika přáteli jsme si umluvili loveckou výpravu. Dovolíte, abych se na tři dny vzdálil z domu?“

„Na čtyři,“ odpověděl dědeček. „Jdi, bav se.“

Zamrkal na dceru a tiše řekl: „Milostná pletka!“

## (6)  
Co znamená setkání se zádušním starostou

  

Později uvidíme, kam Marius odešel.

Marius byl tři dny vzdálen, načež se vrátil do Paříže, šel přímo do knihovny právnické fakulty a požádal o několik ročníků _Moniteura_.

Přečetl _Moniteur_, přečetl všechno o republice a císařství, přečetl Paměti ze Svaté Heleny, vzpomínky, deníky, zprávy Velké armády, všechna prohlášení; všechno hltavě pročetl. Od první chvíle, kdy se setkal se jménem svého otce ve zprávách Velké armády, měl celý týden horečku. Navštívil generály, pod kterými Georges Pontmercy sloužil, zejména knížete H. Zádušní starosta Mabeuf, ke kterému znovu došel, mu vyprávěl o životě ve Vernonu, o plukovníkově odchodu do ústraní, o jeho květinách a samotě. Marius dokonale poznal vzácného, ušlechtilého a jemného muže, beránka ve lvím rouše, jakým byl jeho otec.

V té době se s Gillenormandovými téměř nevídal, protože pro pátrání v minulosti nemohl myslit na nic jiného. Objevoval se jen v hodinách jídla; jestliže ho hledali o chvilku později, nebyl doma. Teta bručela. Pan Gillenormand se usmíval. „Inu, přišla chvíle, kdy si všímá děvčat.“ Někdy stařec dodával: „U čerta! Domníval jsem se, že je to milostná pletka, ale zdá se, že je to vášeň.“

A skutečně to byla vášeň.

Marius otce bezmála zbožňoval.

Zároveň se jeho myšlenkový svět podivně přetvářel. Odstavce této změny byly četné a postupné. Považujeme za důležité sledovat tato období krok za krokem a všechna je odhalovat, protože se takto za našich časů vyvíjelo mnoho duchů.

Události, do kterých nahlédl, ho zarazily.

Prvním účinkem bylo oslnění.

Republika, císařství, to byla pro něho až do této chvíle strašná slova. Republika – gilotina v soumraku; císařství – šavle ve tmě. Nahlédl do nich a tam, kde očekával temný zmatek, byl neslýchané překvapen směsí bázně a radosti, když spatřil zářit hvězdy Mirabeaua, Vergniauda, Saint-Justa, Robespierra, Camilla Desmoulinse, Dantona, a vycházet slunce, Napoleona. Nevěděl, co se s ním děje. Ustoupil oslepen jasem. Potom si pomalu, jak údiv vyprchával, zvykal na to záření, uvažoval o událostech bez závrati, zkoumal osoby bez hrůzy; revoluce a císařství se jasně zjevily jeho vizionářskému zraku; viděl, jak obě skupiny mužů a událostí vyústily ve dvou obrovských faktech: v republice, kde byla svrchovanost občanského práva vrácena lidu, a v císařství, kde byla svrchovanost francouzské myšlenky vnucena celé Evropě; viděl, jak z revoluce vzchází veliká postava lidu a z císařství veliká postava Francie. S poctivým svědomím si řekl, že to všechno bylo dobré.

Nepovažujeme za nutné vyjmenovat zde všechno, co opominul v oslnění prvního, až příliš podrobného zkoumání. Zjišťujeme pouze stav ducha, který kráčí vpřed. Pokrok se nerozvine celý najednou. To platí – to budiž řečeno jednou provždy – jak o tom, co předcházelo, tak o tom, co bude následovat; a nyní pokračujme.

Marius tehdy zpozoroval, že až do této chvíle nerozuměl své vlasti, jako nerozuměl otci. Vlastně neznal ani vlast, ani otce a žil stále s páskou tmy na očích. Teď však prohlédl a na jedné straně se obdivoval, na druhé zbožňoval.

Pln bolesti a výčitek si říkal s lítostí, že to všechno, čeho má plnou duši, může sdělit jenom hrobu. Ach, kdyby otec byl ještě naživu, kdyby Bůh ve své laskavosti dopřál a otec zde ještě byl, jak by k němu běžel, jak by se k němu vrhl a volal: Otče! Tady jsem, to jsem já! Srdce mi překypuje tím, čím tvoje, jsem tvůj syn! Jak by zlíbal onu bílou hlavu, jak by skropil její vlasy slzami, jak by si prohlédl jizvu, tiskl ruce, zbožňoval jeho oděv, zlíbal mu nohy! Ach, proč otec zemřel tak brzy, proč se nedočkal vysokého věku, proč se nedožil ospravedlnění, proč se nedočkal synovské lásky? Mariovo srdce neustále hořekovalo a co chvíli si vzdychlo: běda! Zvážněl a nabyl většího sebevědomí. Nové poznání tříbilo jeho názory. Zdálo se mu, že vnitřně roste; cítil, že rodící se bohatství citů mu přináší dvě věci, pro něho nové: lásku k otci a lásku k vlasti.

Všechno se před ním otvíralo, jako by měl ke všemu klíč; vysvětlil si to, co nenáviděl, pronikl do toho, co si ošklivil: nyní jasně chápal smysl božské i lidské prozřetelnosti, chápal veliké události, které měl podle svých učitelů nenávidět, a chápal velké muže, které měl proklínat. Kdykoliv pomyslil na své dřívější přesvědčení, které sice bylo přesvědčením včerejška, ale které se mu zdálo již nesmírně vzdálené, zlobil se na sebe a zároveň se usmíval.

Když ospravedlnil otce, přešel pochopitelně k rehabilitaci Napoleona.

Přiznejme však upřímně, že se to nedálo bez námahy.

Už od dětství ho krmili předsudky vládnoucí politické strany z roku 1814. Vždyť restaurace se všemi svými zaujatostmi a sobeckými zájmy a sklony se namáhala v očích lidí Napoleona zkreslit. Restaurace ho proklínala víc než samého Robespierra. Zneužila přitom dosti obratně obecné únavy a nenávisti matek. Bonaparte se stal téměř obludou z pohádky a politická vládní strana z roku 1814, aby ho vymalovala podle lidové fantazie, která, jak jsme pověděli, je fantazií dítěte, ho ukazovala ve všech nejstrašnějších maskách, které nepřestaly být velkolepé ani v grotesknosti, a dávala mu podobu Tiberia a bubáka strašícího malé děti. Mluvilo-li se o Bonapartovi, mohli jste vzlykat nebo se zalykat smíchem, jen když přitom zášť tvrdila muziku. Marius neměl tehdy jiný názor na „toho člověka“, jak mu teď říkali. Přidal se s neústupností, která byla složkou jeho povahy. Byl v něm malý paličák, který Napoleona nenáviděl.

Četbou v dějinách, a hlavně studiem listin a starých záznamů se závoj, který zakrýval Napoleona před Mariovým zrakem, pomalu trhal. Marius tušil něco obrovitého, měl podezření, že je v názoru na Napoleona klamán jako ve všem ostatním; každým dnem viděl lépe; začal stoupat nejdříve pomalu a skoro nerad, ale potom, jako by ho postrkovalo nepřekonatelné kouzlo, vystupoval nejdříve po stupních temných, které se později rýsovaly jasněji, a nakonec po jiskřivých a zářivých stupních nadšení.

Jednoho večera seděl sám ve své podkrovní světničce. Svíčka hořela; Marius se opíral o loket a četl u stolu vedle otevřeného okna. Z prostoru k němu vanuly nesčetné sny a splývaly s jeho myšlenkami. Jakým zázrakem je vlastně noc! Člověk slyší přitlumené zvuky, a neví, odkud přicházejí, jako rozžhavený uhlík mu připadá bleskotající Jupiter, ačkoliv je dvanáctsetkrát větší než Země; azur zčernal; hvězdy svítí; je to úchvatné.

Četl zprávy Velké armády, ty homérské strofy psané na bojišti; nalézal tam občas jméno otcovo a stále jméno císařovo; císařství se mu zjevilo v celé své velkoleposti; cítil, jako by se v něm dmul a stoupal příliv; chvílemi se mu zdálo, že otec přechází kolem něho jako vánek a šeptá mu do ucha; poznenáhlu se s ním dála změna; zdálo se mu, že slyší bubny, děla, trumpety, odměřený krok pěšího vojska, dutý a vzdálený klus jízdy; pozdvihoval oči k nebi a díval se, jak v bezedných hlubinách září kolosální souhvězdí, potom se vracel ke knize, kde viděl zmatený pohyb jiných obrů. Svíralo se mu srdce. Byl uchvácen, chvěl se, těžce oddychoval; a pak jednou, nevěda sám, co činí a jakého příkazu poslouchá, vstal, rozpřáhl obě ruce z okna, upřeně se podíval do stínu, do ticha, do chmurného nekonečna, do věčné nesmírnosti, a zvolal: „Ať žije císař!“

Tím bylo řečeno všechno. Korsický lidožrout – uchvatitel trůnu – tyran – obluda – ohavník, který byl milencem svých sester – komediant, který se učil u Talmy – travič z Jaffy – tygr – Buonaparté – to všechno odvanulo a ustoupilo jasnému světlu, v němž se v nedostižné výši skvěl bledý, mramorový zjev císaře. Mariovu otci byl císař jenom milovaným velitelem, kterému se tento voják obdivoval a byl mu oddán na život a na smrt. Pro Maria znamenal mnohem víc. Byl předurčeným tvůrcem francouzské myšlenky o světovládě, navazující na římskou snahu ovládnout svět. Byl zázračným stavitelem stavby určené k sesutí, byl následníkem Karla Velikého, Ludvíka XI., Jindřicha IV., kardinála Richelieua, Ludvíka XIV. a Výboru pro veřejné blaho; měl určité skvrny, chyby, snad dokonce i hříchy, protože byl člověk; byl však vznešený ve svých skvrnách, skvělý ve svých chybách a mocný ve svém hříchu. Byl to muž, který byl předurčen, aby všechny národy donutil říci: „Velký národ!“ Byl ještě víc; byl ztělesněním Francie, dobýval Evropu mečem, který třímal, a jasem, který šířil. Marius viděl v Bonapartovi oslňující přízrak, který se navždycky bude tyčit na hranicích, aby chránil Francii i v budoucnosti. Napoleon byl despota, ale diktátor a despota, který vzešel z republiky a zahrnul v sobě revoluci. Napoleon byl pro něho Bůh národ, jako Ježíš byl Bůh člověk.

Po vzoru všech nově obrácených na víru Marius byl opojen změnou, vyslovoval bezvýhradně svůj souhlas a zacházel příliš daleko. To bylo už v jeho povaze; jakmile se jednou octl na svahu, nedovedl se zastavit. Fanaticky stranil meči. Náruživost zapalovala v jeho duši nadšení pro myšlenku, Ani nepozoroval, že s géniem obdivuje bez ladu a skladu i sílu, že ve svém modloslužebnictví staví dva oltáře, jeden pro věci božské, druhý pro věci pozemské a silné. V mnoha věcech se klamal, ale nyní se klamal opačně. Připouštěl všechno. Je možné, že cestou k pravdě se setkáme s bludem. Měl jakousi mocnou důvěru, která všechno bez rozvahy přijímala. Na nové pouti, na kterou se vydal, jak při posuzování křivd staré vlády, tak při měření Napoleonovy slávy zapomínal na polehčující okolnosti.

Ať tomu bylo tak či onak, zázračný krok byl učiněn. Tam, kde dříve viděl úpadek monarchie, viděl teď vzestup Francie. Jeho náhled se změnil. Co dříve bylo západem, zdálo se východem. Obrátil se.

Přerod se udál, aniž rodina co tušila.

Když v tomto tajemném úsilí ztratil svou bourbonskou ultra kůži, když odhodil aristokrata, jakobína, roajalistu a stal se bezvýhradným revolucionářem, přesvědčeným demokratem a bezmála republikánem, šel k rytci na nábřeží Orfèvres a objednal si sto navštívenek se jménem _baron Marius Pontmercy_.

Byl to jenom docela logický následek změny, která se s ním udála, změny, ve které všechno směřovalo k otci. Protože však nikoho neznal a nevěděl, u kterého vrátného by odevzdal svou navštívenku, uschoval si je prostě do kapsy.

Toť se ví, že tou měrou, jakou se přibližoval k otci, se vzdaloval od děda. Pověděli jsme již, že se mu dědova povaha odedávna nelíbila. Nemohl nastat soulad mezi vážným mladíkem a frivolním starcem. Veselost Gérontova dráždí a uráží Wertherovu melancholii. V době, kdy byli oba stejného politického smýšlení, sešel se Marius přece někdy s panem Gillenormandem jako na mostě. Ale když most padl, otevřela se propast. K tomu ještě Marius pociťoval nevýslovný odpor, jakmile si vzpomněl, že ho pan Gillenormand z hloupých důvodů nemilosrdně vzal plukovníkovi a tak zbavil otce syna a syna připravil o otce.

Marius cítil s otcem tak velkou soustrast, že děda málem počal nenávidět.

Přece však, jak jsme už řekli, nic z těchto pocitů nevyplulo na povrch. Marius byl jen čím dál tím chladnější; při jídle málo mluvil a málo se zdržoval doma. Když ho teta proto plísnila, byl pokorný a sváděl to na studia, přednášky, zkoušky, konference atd. Dědeček se nedal zviklat v přesné diagnóze. „Zamilován! V tom se vyznám.“

Marius se čas od času vzdaloval z domu.

„Kam asi chodí?“ ptávala se teta.

Na jedné ze svých poutí, které byly vždycky velmi krátké, dojel do Montfermeil, aby uposlechl otcova pokynu a vyhledal starého seržanta z bitvy u Waterloo, hostinského Thénardiera. Hospoda byla zavřena; Thénardier přišel na mizinu a nikdo nevěděl, co se s ním stalo. Aby to vypátral, byl Marius čtyři dny z domu.

„Už je to tu,“ řekl dědeček, „hoch se spouští.“

Také se všem zdálo, že na prsou pod košilí nosí Marius něco zavěšeného na černé stužce.

## (7)  
Zástěrka

  

Mluvili jsme o hulánovi. Byl to prasynovec pana Gillenormanda z otcovy strany, který vedl vojenský život, vzdálen rodiny a všech domácích radostí. Poručík Théodule Gillenormand měl všechny předpoklady, aby se o něm říkalo: hezký důstojník. Měl postavu „jako slečinka“, podmaňující způsob, jakým vláčel za sebou šavli, a nakroucený knírek. Do Paříže přicházel velmi zřídka, tak zřídka, že se s ním Marius ještě nesetkal. Oba bratranci se znali jenom podle jména. Théodule byl, jak jsme snad už řekli, oblíbenec slečny Gillenormandové, která mu dávala přednost, protože ho neměla na očích. Nevidíme-li lidi, máme možnost přisuzovat jim všechny dokonalosti.

Jednoho rána se slečna Gillenormandová starší vrátila domů tak rozčilená, jak jí to jen její klidná povaha dovolila. Marius právě znovu požádal dědečka o dovolení vydat se na malou cestu a dodal, že hodlá odjet ještě večer. „Jdi,“ odpověděl dědeček, vytáhl obočí vysoko do čela a po straně řekl: „Vždyť už málem ani doma nespí.“ Slečna Gillenormandová odešla velmi rozhněvána nahoru do svého pokoje a ještě na schodech zvolala: „To je trochu moc! A nikdo se neptá, kam vlastně jde!“ Podezírala ho z málo čestného milostného dobrodružství; tušila ženu, dostaveníčko, tajemství, a nebyla by se tolik hněvala, kdyby do něho byla zasvěcena. Dozvídat se nějaké tajemství znamená vlastně urychlovat skandál – a tím pobožnůstkářská duše nikterak nepohrdne. Svatouškové jsou v nejtajnějším koutku chtiví skandálů.

Slečna Gillenormandová byla zmítána neurčitou touhou něco zvědět.

Aby zapomněla na svou zvědavost, která ji poněkud vyváděla z obvyklé míry, pustila se do práce na výšivce, oblíbené v době empiru a restaurace, a dovedně podkládala bavlnkou a kroužkovala zoubek po zoubku, kolečko po kolečku. Nudná práce, zamračená vyšívačka. Už několik hodin seděla na židli, když se otevřely dveře. Slečna Gillenormandová zvedla nos; před ní stál poručík Théodule a po vojensku zdravil. Slečna radostně vykřikla. I stará upejpavá a zbožná teta ráda ve svém pokojíku spatří hulána.

„Ty jsi zde, Théodule?“ zvolala.

„Jenom tudy projíždím, teto.“

„Polib mě přece.“

„Samo sebou,“ řekl Théodule.

Políbil ji. Teta Gillenormandová přistoupila k sekretáři a otevřela jej.

„Zůstaneš tu alespoň celý týden?“

„Teto, odjíždím ještě večer.“

„To není možné.“

„Musím.“

„Zůstaň, můj drahý Théodule, prosím tě.“

„Srdce říká ano, ale povinnost nedovolí. Věc je jednoduchá. Měním garnizónu. Byli jsme v Melunu, a jsme přeloženi do Gaillonu. Cesta ze staré garnizóny do nové vede přes Paříž. A tak jsem si řekl: půjdu navštívit tetičku.“

„A tady máš za námahu.“

Vložila mu do ruky deset louisdorů.

„Snad chcete říci, drahá tetičko, za radost.“

Théodule ji políbil ještě jednou a slečnu Gillenormandovou potěšilo, že jí ostrými prýmky trochu poškrábal krk. „Jedeš s plukem koňmo?“ otázala se ho.

„Ne, tetičko. Záleželo mi na tom, abych vás spatřil. Koně mi vede sluha a já jsem jel dostavníkem; když o tom mluvíme, chci se vás na něco zeptat.“

„Nač?“

„Můj bratranec Marius Pontmercy jede tedy také?“

„Jak to víš?“ zvolala teta, polechtaná živou zvědavostí. „Když jsem přijel, chtěl jsem si v dostavníku zajistit místo.“

„Nu a?“

„Jakýsi cestujítí si zatím už to místo zabezpečil. Viděl jsem jeho jméno v seznamu.“

„Jaké jméno?“

„Marius Pontmercy.“

„Dareba!“ zvolala teta. „Ach, tvůj bratranec není tak spořádaný hoch, jako jsi ty. Představ si, cestuje v noci.“

„Jako já.“

„Ty ale jedeš, protože musíš; on dělá jenom neplechu.“

„Proklatě!“ zvolal Théodule.

A tu se slečně Gillenormandové starší stalo něco nezvyklého; něco ji napadlo. Kdyby byla mužem, byla by se pleskla do čela. Slavnostně oslovila Théodula:

„Víš, že tě tvůj bratranec nezná?“

„Ne. Já jsem ho viděl, ale on si mě nikdy neráčil všimnout.“

„Vy tedy pojedete spolu?“

„On nahoře a já v oddělení.“

„Kam jede ten dostavník?“

„Do Andelys.“

„Tam tedy jede také Marius?“

„Nevystoupí-li cestou jako já. Vystupuji ve Vernonu a jedu dále na Gaillon. O Mariově cestě nic nevím.“

„Marius, hrozné jméno! To byl nápad dát mu jméno Marius. Ty se alespoň jmenuješ Théodule.“

„Raději bych se jmenoval Alfréd,“ odpověděl důstojník.

„Poslyš, Théodule.“

„Poslouchám, tetičko.“

„Dej pozor!“

„Dávám pozor.“

„Slyšíš mě?“

„Ano.“

„Víš, že se Marius často vzdaluje z domu?“

„Ale, ale!“

„Cestuje.“

„Tak?“

„Nespí doma.“

„No ne!“

„Rádi bychom věděli, co za tím vězí.“

Théodule odpověděl s klidem zkušeného člověka:

„Nějaká zástěrka.“

A s utajovaným smíchem, který prozrazuje jistotu, dodal:

„Děvčátko.“

„To je jisté,“ zvolala teta, které připadlo, že slyší mluvit pana Gillenormanda, a cítila, že je nutno vycházet od slova děvčátko, zdůrazněného stejně prastrýcem jako prasynovcem. Řekla:

„Udělej nám radost a trochu Maria stopuj. Nezná tě, bude to pro tebe snadnější. Je-li v tom děvče, je třeba je okouknout. Napiš nám o tom. Dědečka to pobaví.“

Théodule si v tomto druhu číhané neliboval, ale byl mocně dojat deseti louisdory, a proto se mu sledování Maria zdálo přijatelné. Podjal se poslání a řekl:

„Jak chcete, tetičko.“ Po straně dodal: „Zahraju úlohu dueni.“

Slečna Gillenormandová ho políbila.

„Théodule, ty bys podobné hlouposti neprováděl. Ty posloucháš, zachováváš kázeň, do puntíku plníš rozkazy, jsi muž svědomitý a dbalý svých povinností, ty bys neopustil rodinu, abys jel za ženskou.“

Hulán se spokojeně ušklíbl jako Cartouche[^183], najatý pro svou poctivost.

Večer po tomto rozhovoru vstoupil Marius do dostavníku netuše, že má hlídače. První věc, kterou hlídač vykonal, byla, že usnul. Spánek měl zdravý a klidný. Argus chrápal celou noc.

Za úsvitu vozka dostavníku zvolal: „Vernon! Vernonská zastávka! Cestující do Vernonu.“ A tu se poručík Théodule probudil.

„Dobrá,“ bručel v polospánku, „tady vystupuji.“

Potom se mu postupně projasnila paměť, vzpomněl na tetu, na deset louisdorů a na povinnost povědět něco o Mariově počínání. To mu přišlo k smíchu.

„Snad už v dostavníku není,“ pomyslil si, zapínaje si vojenský kabátec. „Mohl se zastavit v Poissy; mohl se zastavit v Trielu, nevystoupil-li v Meulanu, mohl vystoupit v Mantes, nevystoupil-li dokonce v Rolleboise, anebo nejel-li až do Pacy, aby mohl odbočit vlevo na Évreux nebo vpravo na Laroche-Guyon. Běž si za ním, tetičko. U čerta, co té dobré stařence napíšu?“

V tu chvíli se za okénkem oddělení objevily černé kalhoty vystupující z dostavníku.

„Je to snad Marius?“ řekl si poručík.

Byl to Marius.

U vozu mezi koňmi a postilióny stála malá venkovanka a nabízela cestujícím květiny. „Kupte květiny pro své dámy,“ volala.

Marius k ní přistoupil a skoupil nejkrásnější květiny z její ošatky.

„To dráždí mou zvědavost,“ řekl Théodule a seskočil z vozu. „Komu, u čerta, ty květiny ponese? Jistě je to neobyčejně hezká ženská, nese-li jí tak krásnou kytici. Musím se podívat.“

A teď se, ne již z příkazu, ale z pouhé zvědavosti pustil za Mariem jako pes, který honí na svůj vrub.

Marius Théodula nezpozoroval. Z dostavníku vystupovaly elegantní ženy; ani se na ně nepodíval. Zdálo se, že kolem sebe vůbec nic nevidí.

„Je zamilován,“ pomyslil si Théodule.

Marius zamířil ke kostelu.

„Podívejme se,“ řekl si Théodule. „Kostel! Dostaveníčko, okořeněné čekáním při mši je nejlepší. Není nic sladšího nad pohledy, které se křižují pod božím dozorem.“

Když Marius došel ke kostelu, nevstoupil dovnitř, ale dal se podél boční zdi a zmizel za rohem jednoho z opěrných pilířů apsidy.

„Dostaveníčko je venku,“ řekl si Théodule. „Podívám se na děvčátko.“

Po špičkách se přiblížil k rohu, za který Marius zabočil.

Když došel na místo, udiveně se zastavil.

Marius držel hlavu v obou dlaních a klečel v trávě před hrobem. Poházel jej květinami. V místě, kde zvýšená část hrobu označovala hlavu, byl kříž z černého dřeva se jménem napsaným bílým písmem: PLUKOVNÍK BARON PONTMERCY. Slyšel, jak Marius vzlyká.

Théodule místo děvčátka našel hrob.

## (8)  
Mramor proti žule

  

Sem přišel Marius, když se poprvé vzdálil z Paříže. Sem přicházel, kdykoli pan Gillenormand říkával: toulá se.

Poručník Théodule byl vyveden z míry, že tak nečekaně narazil na hrob; zakusil podivný a nepříjemný pocit, který si nedovedl vysvětlit; skládal se z úcty k hrobu a z úcty k plukovníkovi. Ustoupil a zanechal Maria na hřbitově, a v tom ústupu byla kázeň. Smrt se mu zjevila s velikými epoletami a málem by byl před ní po vojensku pozdravil. Nevěděl, co má tetě napsat, a proto se rozhodl, že nenapíše vůbec nic. Snad by Théodulův objev o Mariově lásce nebyl přivodil nic, kdyby tajemným a tak častým působením náhody neměla vernonská scéna téměř vzápětí jakýsi odraz v jiném výjevu v Paříži.

Třetího dne po onom ránu se Marius vrátil do Paříže a dojel domů; protože však byl unaven nocemi, které probděl v dostavníku, a cítil potřebu nahradit nedostatek spánku hodinou v plavecké škole, vešel rychle do svého pokoje, odložil jenom cestovní redingot a černou stužku, kterou měl na krku, a odešel do lázní.

Pan Gillenormand byl jako všichni zdraví starci, kterým nic neschází, časně vzhůru; slyšel, že se Marius vrací, a pospíšil nahoru tak rychle, jak mu staré nohy dovolily, aby ho vřele políbil a při objetí se vyptal a dověděl, odkud přichází.

Ale mladík nepotřeboval k odchodu tak dlouhou dobu jako stařec k výstupu, a když pan Gillenormand vstoupil do mansardy, byl už Marius pryč.

Postel nebyla rozesílaná a na ní nedbale ležel redingot a černá stužka.

„To je mi milejší,“ řekl si pan Gillenormand.

Za chvíli vstoupil do salónu, kde seděla slečna Gillenormandová starší a kroužkovala.

Pan Gillenormand vítězoslavně vstoupil. V jedné ruce držel redingot, v druhé černou stužku a volal:

„Vyhráli jsme! Pronikneme tajemství! Konečně se dovíme, konečně prozkoumáme spády toho potměšilce! Máme tu dokonce celičký román. Mám podobiznu!“

A skutečně, na stuze viselo pouzdro z černé šagrénové kůže, velmi podobné medailónu.

Stařec vzal pouzdro, prohlížel je chvilku, aniž je otevřel, s výrazem rozkoše, nadšení a hněvu, jak by se asi chuďas díval na báječný oběd, který mu nesou pod nosem, ale pro někoho jiného.

„Zde je určitě podobizna. To přece znám. To se s láskou nosí na srdci. Jsou to hlupáci! Možná že je to sprostá holka a člověk se při pohledu na ni snad zatřese. Dnes mají mladí lidé špatný vkus.“

„Podívejme se, otče,“ řekla stará panna.

Pouzdro se otvíralo stisknutím péra. Našli tam jenom pečlivě složený papír.

„_Čím dál tím lépe_,“ pravil starý pán s výbuchem smíchu. „Vím, co to je. Milostné psaníčko!“

„Ach, přečtěme si je!“ řekla teta.

Nasadila si brýle. Rozložili papír a četli:

„_Pro mého syna:_ Císař mě jmenoval baronem na bojišti u Waterloo. Protože mi restaurace tento titul, který jsem zaplatil svou krví, odpírá, přejde na mého syna a ten bude jeho nositelem. Rozumí se, že ho bude hoden.“

Bylo by těžké říci, co cítili otec a dcera. Byli přimrazeni, jako by je byl ovanul dech smrti. Nevyměnili ani slovo. Jenom pan Gillenormand řekl tiše, jako by mluvil sám k sobě:

„To je písmo toho rváče!“

Teta prohlédla papír, obrátila jej na všechny strany, načež jej zase složila do pouzdra.

Malý čtverhranný balíček, zabalený do modrého papíru, vypadl z kapsy redingotu. Slečna Gillenormandová jej zdvihla a rozbalila jej. Bylo to sto Mariových navštívenek. Podala jednu panu Gillenormandovi, který četl:

_Baron Marius Pontmercy._

Stařec zazvonil. Přišla Nicoletta. Pan Gillenormand vzal stuhu, pouzdro, redingot, všechno hodil doprostřed pokoje a pravil:

„Odneste ty hadry!“

Osudová hodina rostla v hlubokém tichu. Stařec a stará panna seděli zády k sobě a pravděpodobně oba po svém způsobu myslili na tutéž věc. Po hodině slečna Gillenormandová řekla:

„Pěkné!“

Zanedlouho se objevil Marius. Vstoupil. Ještě než překročil práh salónu, spatřil děda, jak drží v ruce jednu z jeho navštívenek. Jakmile ho stařec zpozoroval, s měšťáckou a posměvačnou povýšeností, v níž bylo cosi drtivého, vykřikl:

„Aj! Aj! Aj! Aj! Ty jsi teď baron. Klaním se ti! Co to vlastně znamená?“

Marius se lehce zarděl a odpověděl:

„To znamená, že jsem syn svého otce.“

Pan Gillenormand se přestal smát a řekl tvrdě:

„Já jsem tvým otcem.“

„Můj otec,“ odpověděl Marius se sklopenýma očima a s přísným výrazem v tváři, „byl pokorný muž a hrdina, který slavně sloužil republice a Francii, byl velký v největší historické době, jakou lidstvo kdy vytvořilo, žil čtvrt století ve vojenském táboře ve dne v dešti pum a kulí, v noci v blátě a ve sněhu, zajal dva prapory, byl dvacetkrát zraněn, zemřel opuštěn a zapomenut a nedopustil se ničeho jiného než dvou chyb: příliš miloval dva nevděčníky, svou vlast a mě.“

To bylo víc, než mohl pan Gillenormand snést. Při slově republika vstal, vlastně se vymrštil. Každé slovo, které Marius pronesl, zanechalo na tváři starého roajalisty stopy, jaké zanechává zadutí kovářského měchu v řeřavém dříví; byla nejdříve zamračená, pak zrudla, z rudé barvy přešla do nachové, až konečně vzplála.

„Marie!“ zvolal. „Jsi odporný! Nevím, čím byl tvůj otec! Nechci to vědět! Nic o něm nevím a nic o tom nevím! Ale vím, že mezi těmi lidmi byli jenom bídníci, že to všichni byli nuzáci, zločinci, rudé čepice, zloději! Říkám všichni! Všichni! Neznám nikoho, říkám všichni, slyšíš, Marie? Víš, že jsi baronem zrovna tak jako moje bačkora!? Všichni, kdo sloužili Robespierrovi, byli banditi! Všichni, co sloužili Bu-o-na-par-tému byli lupiči! Všichni byli zrádci, co zradili, zradili, zradili svého zákonného krále! Všichni byli zbabělci, co u Waterloo utekli před Prušáky a před Angličany! To vím já. Je-li váš pan otec mezi nimi, pak se tvářím, že to nevím, a zlobím se proto. Ale tím hůř! Jsem vám k službám!“

A teď se stal Marius řeřavým uhlím a pan Gillenormand měchem.

Marius se chvěl na celém těle, nevěděl, co počít; hlava mu hořela. Bylo mu jako knězi, který vidí, jak neznaboh rozhazuje hostie do větru, a jako fakírovi, který spatřil, jak mimojdoucí plivá na jeho modlu. Nemohl pochopit, že by někdo mohl před ním říci něco podobného. Ale co počít? Jeho otec byl v jeho přítomnosti zdupán a pošlapán, a kým? Dědečkem! Jak pomstít jednoho, aby neurazil druhého? Bylo nemožné urazit dědečka, ale bylo stejně nemožné nepomstít otce. Na jedné straně posvátný hrob, na druhé bílé vlasy. Chvíli váhal jako omámený; v hlavě mu vířilo; pak pozvedl oči, upřeně se podíval na děda a hromovým hlasem zvolal:

„Pryč s Bourbony a s tlustým prasetem, Ludvíkem XVIII.!“

Ludvík XVIII. byl už čtyři roky mrtev, ale to mu bylo jedno.

Rudý obličej starcův rázem zbělel jako jeho vlasy. Obrátil se k poprsí vévody Berryho, které stálo na krbu, a hluboce a s neobvyklou důstojností se mu uklonil. Pak dvakrát pomalu a mlčky přešel celý pokoj od krbu k oknu a od okna ke krbu; podlaha pod ním skřípala jako pod kráčející kamennou sochou. Když šel podruhé, naklonil se k dceři, která přihlížela srážce s tupostí staré ovce, a téměř klidně se usmívaje jí řekl:

„Baron, jako je pán, a měšťan, jako jsem já, nemohou zůstat pod jednou střechou.“

Náhle se vzpřímil, bledý, rozechvělý, strašný; vyrostl hrozivým vyzařováním hněvu; napřáhl ruku k Mariovi a zvolal:

„Ven!“

Marius odešel z domu.

Na druhý den řekl pan Gillenormand dceři:

„Nevděčníkovi, který mi pije krev, posílejte každého půl roku šedesát pistolí. A už o něm nikdy nemluvte!“

Protože mu však zůstala nesmírná zásoba vzteku, s kterou nevěděl, co počít, vykal dceři déle než tři měsíce.

Marius odešel uražen. Je nutno říci, že jedna okolnost ještě zvětšila jeho rozhorlení. Domácí dramata jsou vždycky spojena s drobnými náhodami. Hoře jimi ještě více zatrpkne, ačkoliv se v jádru nezvětší. Nicoletta, odnášejíc na dědův rozkaz „hadry“ do Mariova pokoje, upustila, aniž si toho pravděpodobně všimla, na špatně osvětlených schodech do podkroví medailón z černé kůže, v němž byl list psaný plukovníkem. Ani medailón ani papír nebylo možno nalézt. Marius byl přesvědčen, že „pan Gillenormand“ – od toho dne mu jinak neříkal – hodil „závěť jeho otce“ do ohně. Těch několik řádků svého otce plukovníka znal sice nazpaměť, takže vlastně nic neztratil, ale na listu, na rukopisu, na této posvátné relikvii, lpěl celým srdcem. Co s tím učinili?

Marius odešel; neřekl, kam jde, nevěděl, kam jde; měl třicet franků, hodinky a v cestovním vaku několik kusů starého prádla. Vstoupil do drožky, kterou najal na hodinu, a nazdařbůh zamířil k Latinské čtvrti.

Co se stane s Mariem?

  

[^171]: Spisovatel a filozof.

[^172]: Poslanec Ústavodárného shromáždění, krajský rada.

[^173]: Ať paní s oblíbenou šavlí přijdou nejisté.

[^174]: Revoluční píseň měla refrén: aristokrati na lucernu (zde: To půjde! … Bonapartisté na lucernu!).

[^175]: Hraběnka La Mothová ukradla náhrdelník obrovské ceny, který jejím prostřednictvím kardinál Rohan daroval královně, aby získal její přízeň v letech 1784–86.

[^176]: V kraji (nevěřících), tj. bez vlastní diecéze (lat.).

[^177]: Hébertův časopis, který přispěl v letech 1793–94 k rozpoutání hrůzovlády.

[^178]: Řecký filozof, který prý spal 57 let v jeskyni.

[^179]: Novinář a politik.

[^180]: Nevalný spisovatel, nièvrský prefekt.

[^181]: Poslanec středu.

[^182]: Jeviště bitvy z r. 1214 v sev. Francii, v níž Filip II. August porazil něm. císaře Otu IV. a zajistil Francii nadvládu v Evropě.

[^183]: Vůdce pařížské tlupy zlodějů.
