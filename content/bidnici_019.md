---
title: KNIHA ČTVRTÁ Gorbeauův barák
contentType: prose
---

## (1)  
Mistr Gorbeau

  

Když se před čtyřiceti lety odvážil osamělý chodec do odlehlých končin nemocnice Salpêtrière a dostal se bulvárem až k Italské bráně, došel do míst, o nichž se dalo říci, že tam Paříž mizí. Nebyla to samota, byli tam chodci; nebyl to venkov, byly tam domy a ulice; nebylo to město, ale tamější ulice byly zbrázděny kolejemi jako polní cesty a rostla tam tráva; nebyla to vesnice, domy byly příliš vysoké. Co to tedy bylo? Byla to osada bez obyvatel, byla to pustina, kde se sem tam někdo ukázal; byl to velkoměstský bulvár, jedna z pařížských ulic, v noci nevlídnější než les, ve dne pochmurnější než hřbitov.

Byla to stará čtvrť koňského trhu, Marché-aux-Chevaux.

Odvážil-li se chodec za čtyři vetché zdi tohoto Marchéaux-Chevaux, uvolil-li se projít ulicí Petit-Banquier, minout po pravé straně zahradu střeženou vysokou zdí, pak louku s kupami třísla, podobnými doupatům obrovských bobrů, pak ohradu plnou trámů s hromadami pařezů, drtin a hoblovaček, na jejichž vrcholku štěkal velký hafan, a pak dlouhou nízkou pobořenou zídku s černými smutečními vrátky, zídku obrostlou mechem a zjara na nejpustším místě prokvétající květinami, a ještě strašnou sešlou budovu, na níž bylo velkými písmeny napsáno:

ZDE SE ZAPOVÝDÁ LEPYT PLAGÁTY,

  

dostal se odvážný chodec na nároží ulice Vignes-SaintMarcel do málo známých končin. V těch místech, nedaleko jakési továrny a mezi dvěma zahradními zdmi, stál v těch časech barák, který se na první pohled zdál malý jako chaloupka, ale ve skutečnosti byl rozlehlý jako katedrála. Do ulice byl obrácen bokem, lomenicí; proto vypadal tak nepatrně. Téměř celý dům byl zakryt. Bylo vidět jen vrata a okno.

Barák měl jen jediné poschodí.

Kdo si jej podrobněji prohlédl, byl překvapen dveřmi, které mohly vést jen do nějakého brlohu, zatímco okno, kdyby místo z obyčejného stavebního kamene bylo z kvádrů, mohlo být oknem do krásného paláce.

Vrata byla pouhou směsicí červotočivých prken hrubě sbitých příčkami, které se podobaly špatně otesaným polenům. Vedla rovnou na příkré schodiště s vysokými stupni, plnými bláta, malty a prachu. Schodiště bylo právě tak široké jako vrata, a bylo vidět z ulice, jak stoupá jako žebřík a mizí ve tmě mezi dvěma zdmi. Vrchní část neforemného dveřního otvoru byla přepažena úzkým prknem, do něhož bylo vyříznuto trojhranné okénko, vikýřek a zároveň kukátko pro případ, že by dveře byly zavřeny. Na vnitřní straně vrat načmáral štětec smočený v inkoustu dvěma tahy číslici 52 a nad vyhlídkou tentýž štětec vymaloval číslo 50. Kde to tedy jsme? Hořejšek dveří říká, že v čísle 50; vnitřek namítá: ne, v čísle 52. Trojhrannou špehýrku zacláněly zašedlé cáry prachu.

Okno bylo široké, dosti vysoko položené, s žaluziemi a s obrubní ze čtvercových tabulek; jenomže tabulky byly samá prasklina, kterou maskovaly a zároveň prozrazovaly důmyslné papírové správky, kdežto uvolněné a rozeschlé žaluzie spíše ohrožovaly kolemjdoucí, než aby chránily obyvatele domu. Některé příčné laťky scházely a na jejich místo byla přibita svislá prkénka, takže celek začínal jako žaluzie a končil jako okenice.

Dveře, které vypadaly nekale, a okno, které vypadalo počestně, ačkoliv bylo v tak bídném stavu – obě tyto součástky téhož domu se podobaly dvěma žebrákům, kteří jdou spolu, putují bok po boku a přitom vypadají jako dva odlišní jedinci pod stejnými hadry, jeden odjakživa otrapa, a druhý bývalý šlechtic.

Schodiště vedlo do hlavní, velmi rozsáhlé budovy, podobné kolně, ze které udělali dům. Páteří této budovy byla dlouhá chodba, do které ústila zprava i zleva různě velká oddělení, sotva způsobilá k bydlení a podobná spíše kramářským boudám než komůrkám. Okna těch místností vedla na rozlehlou nezastavěnou pláň. Bylo to vesměs temné, nevlídné, kalné, smutné jako hrob; a podle toho, kde byla skulina, zda ve střeše či ve dveřích, byla budova prostoupena chladnými paprsky nebo provanuta ledovým průvanem. Zajímavou a malebnou zvláštností podobných obydlí byla spousta velikých pavouků.

Nalevo od hlavního vchodu, který vedl na bulvár, byl asi tak ve výši muže čtyřhranný vikýř, plný kamení, protože se do něho strefovaly okolojdoucí děti.

Část stavení nedávno zbourali. Z toho, co do dneška zůstalo, můžeme soudit, jaké bylo. Se vším všudy není ani sto let staré. Sto let znamená pro chrám mladost, pro dům stáří. Obydlí zřejmě sdílí s člověkem úděl krátkého života, kdežto boží stánek se přizpůsobuje božské věčnosti.

Listonoši nazývali ten barák číslem 50–52; ale ve čtvrti byl znám jako dům Gorbeauův.

Prozraďme, jak ten název vznikl.

Sběratelé drobných událostí, kteří si zakládají herbáře z anekdot a špendlíčkem připichují prchavá data do své paměti, vědí, že ke konci minulého století, kolem roku 1770, byli v soudní budově Châteletu dva advokáti, z nichž jeden se jmenoval Corbeau (Vrána) a druhý Renard (Liška). Dvě jména, o něž se postaral La Fontaine. Byla to příliš svůdná příležitost, aby si cech soudních písařů na nich nebrousil vtip. Po galeriích soudního paláce kolovala parodie s pokulhávajícími verši:

_Na vysokém dubě,  
výměr maje v hubě,  
soudce Corbeau seděl,  
výměr „ztopit“ hleděl.  
Soudce Renard čenichaje  
rychle k soudu kráčí,  
k soudci Corbeau lichotivě  
takto mluvit ráčí:  
Jak jsi vtipný… atd._

Oba ctihodní právníci, dotčení nepodařenými šprýmy a podráždění výbuchy smíchu, který provázel jejich důstojné vystupování, se odhodlali zbavit se svých jmen a rozhodli se obrátit přímo na krále. Žádost byla předložena Ludvíku XV. právě v den, kdy papežský nuncius z jedné a kardinál de La Roche-Aymon z druhé strany, oba zbožně klečíce, obouvali v přítomnosti Jeho Veličenstva každý jeden pantoflíček na bosé nohy paní Du Barry, která vstávala z postele. Smějící se král se nepřestal smát, vesele přešel od obou biskupů k oběma advokátům a milostivě dovolil soudním talárníkům změnu jména nebo aspoň jeho obměnu. Mistru Corbeauovi bylo králem dovoleno přidat k začátečnímu písmenu kličku a jmenovat se Gorbeau; mistr Renard byl méně šťasten, směl přidati jen P před R a jmenovat se Prenard (Hrabivec); takže druhé jméno nebylo o nic lepší než první.

Podle místního podání právě tento pan Gorbeau byl majitelem stavby očíslované 50–52 na bulváru Hôpital. A byl také původcem památného okna.

Odtud má barabizna název Gorbeauův dům.

Proti číslu 50–52 mezi alejemi bulváru stojí velký, ze tří čtvrtin odumřelý jilm; naproti němu se otvírá ulice vedoucí k bráně Gobelins, tehdy nezastavěná, nedlážděná, vysázená stromy, kterým se nevalně dařilo, ulice podle roční doby zelená nebo rozbahnělá a mířící kolmo na pařížské hradby. Štiplavý zápach vycházel v kotoučích dýmu z komínů sousední továrny.

Městská brána byla docela blízko. Ještě v roce 1823 tu stály hradební zdi.

Už sama brána vzbouzela v duši neblahé představy. Tudy vedla cesta k Bicêtre[^119]. Tudy se za dob císařství a restaurace v den své popravy vraceli do Paříže odsouzení na smrt. Tady byla kolem roku 1829 spáchána záhadná vražda nazvaná „vražda u Fontainebleauské brány“, jejíhož pachatele nemohla policie vypátrat, truchlivá záhada, která nebyla nikdy objasněna. O několik kroků dále najdete osudnou ulici Croulebarbe, kde Ulbach ubodal pasačku koz z Ivry za hromu a blesku jako v nějakém melodramatu. Jen několik kroků dál přijdete k ohavným jilmům s osekanými korunami u brány Saint-Jacques, k té výpomoci filantropů, která zastírá popraviště, mrzké a hanebné náměstí Grève, náměstí kramářské a měšťácké společnosti, která couvla před trestem smrti, neodvažujíc se jej ani velkodušně zrušit, ani prosazovat se vší svou svrchovaností.

Před sedmatřiceti lety, odmyslíme-li si náměstí Saint-Jacques, jakoby předurčené k neustálé hrůze, pak snad nejpochmurnější místo z celého pochmurného bulváru, ještě i dnes málo vábného, bylo okolí baráku číslo 50–52.

Měšťanské domy tu začaly růst až pětadvacet let později. Bylo to nevlídné místo. K neblahým myšlenkám, které se vás tam zmocňovaly, si kdekdo uvědomoval, že je mezi Salpêtrière, jejíž kupoli bylo možno zahlédnout, a Bicêtre, jehož brána byla na dosah; že tedy stojí mezi pomateností ženy a šílenstvím muže. Všude, kam až oko pohlédlo, bylo vidět jenom jatky, hradební zdi a několik továrních průčelí, podobných kasárnám nebo klášterům; všude samé baráky, barabizny, staré zdi zčernalé jako rakve, čerstvě obílené zdi podobné rubášům; všude rovnoběžná stromořadí, stavení zarovnaná jako podle šňůry, všední budovy s dlouhými chladnými liniemi a příšerný smutek pravých úhlů. Žádné zvlnění půdy, žádný rozmar architektury, žádný záhyb. Byl to ledový pravidelný ohyzdný celek. Nic tak nesvírá srdce jako souměrnost. Souměrnost je nuda, a nuda je samo jádro smutku. Zoufalství zívá. Můžeme-li snít o něčem hroznějším než o pekle, kde se trpí, je to peklo, kde bychom se nudili. Kdyby bylo takové peklo, tento úsek bulváru Hôpital by k němu vedl.

Ale za soumraku, když denní jas pohasíná, zejména v zimě, ve chvíli, kdy severní vítr rve za večera z jilmů poslední zarudlé listí, kdy stín má hloubku a nebe je beze hvězd, anebo když měsíc a vítr protrhávají mraky, je onen bulvár najednou příšerný. Černé linie se boří a ztrácejí v temnotách jako pahýly nekonečna. Chodec se tu nemůže zhostit myšlenky na nespočetné místní povídačky o popravených zločincích. Opuštěnost končiny, kde bylo spácháno tolik zlých činů, působí děsivě. Jako by ve tmě byly nastraženy léčky, všechny mátožné tvary stínu se zdají podezřelé, a dlouhé čtyřhranné jámy mezi stromy se podobají hrobům. Ve dne tu bývalo ošklivo, večer smutno; v noci příšerně.

Za letního podvečera tu bylo občas vídat stařenky sedící pod jilmy na lavičkách, které zplesnivěly od dešťů. Babičky si rády zažebraly.

Ostatně tato čtvrť, která vypadala spíš přestárlá než starobylá, usilovala už tehdy o svou proměnu. Kdo ji v té době chtěl ještě zastihnout, musil si pospíšit. Každý den mizela nějaká podrobnost celku. Už dvacet let je tu vedle starého předměstí nádraží Orleánské dráhy, které se přičiňuje o jeho přeměnu. Všude, kde je umístěno nádraží na obvodu jakéhokoliv hlavního města, znamená to smrt předměstí a zrození města. Jako by se kolem těchto velkých středisek lidského hemžení, za hřmotu mohutných strojů a za oddychování obludných ořů civilizace, kteří požírají uhlí a chrlí oheň, chvěla země plná příslibů a pukala, aby hltala starobylá lidská obydlí a dávala příležitost ke vzniku nových. Staré domy se bourají a nové vyrůstají.

Od těch dob, co nádraží Orleánské dráhy zaplavilo okolí Salpêtrière, otřásají se staré úzké uličky, které sousedí s příkopy Saint-Victor a s Botanickou zahradou, když jimi prudce projíždějí třikrát až čtyřikrát denně proudy dostavníků, fiakrů a omnibusů, které jednoho dne zatlačí domy doprava i doleva. Jsou podivné věci, které musíme uznat, protože jsou nezvratně přesné, a jako je pravda, říkáme-li, že se ve velkoměstech na sluneční straně daří domům a že se tu průčelí množí, je i neméně jisté, že čilý provoz rozšiřuje ulice. Příznaky nového života jsou zjevné. V nejopuštěnějších zákoutích staré venkovské čtvrti se objevuje dlažba a zvedají se a protahují chodníky i tam, kde chybějí ještě chodci. Jednoho památného rána v červenci roku 1845 se tam rozdýmaly kotle plné černého asfaltu; mohli jsme říci, že toho dne přišla civilizace do ulice Ourcine a že Paříž vstoupila do předměstí Saint-Marceau.

## (2)  
Hnízdo pro kalousa a pěnkavku

  

Jean Valjean se zastavil právě před Gorbeauovým barákem. Vybral si toto opuštěné místo jako plachý pták, aby si tam založil hnízdo.

Prohledal vestu, vyňal z ní klíč, otevřel dveře, vstoupil, pak za sebou pečlivě zavřel a vystupoval po schodech s Cosettou na zádech.

Nahoře na schodech vyňal jiný klíč a otevřel jím druhé dveře. Pokoj, do kterého vstoupil a který hned za sebou zamkl, byla vlastně dosti rozlehlá komora s žíněnkou na zemi, se stolem a několika židlemi. V rohu stála kamna, v nichž ještě žhnuly uhlíky. Svítilna z bulváru nejasně osvětlovala chudé obydlí. V pozadí byla komůrka s lůžkem z popruhů. Jean Valjean odnesl dítě na postel a uložil je, aniž je probudil.

Rozkřesal oheň a zapálil svíčku; všechno už bylo předem uchystáno na stole; a jako včera, tak i dnes se zadíval na Cosettu pohledem plným vytržení, přičemž výraz dobroty a dojetí přecházel téměř v blouznění. S klidnou důvěřivostí, jakou může pociťovat jen krajní síla nebo krajní bezbrannost, dívenka usnula, nevědouc ani s kým je, a spala dál nevědouc, kde je.

Jean Valjean se sklonil a políbil děvčátku ruku.

Před devíti měsíci líbal ruku matky, která tehdy také právě usnula.

Týž bolestný, svatý a palčivý cit mu naplnil srdce.

Poklekl u Cosettiny postele.

Byl už jasný den a dítě ještě spalo. Bledý paprsek prosincového slunce pronikl oknem komůrky a na stropě napínal dlouhá vlákna stínu a světla. Náhle domem hromově otřásl povoz jedoucí po ulici a naložený nalámaným kamenem.

„Ano, paní!“ zvolala Cosetta, která se probrala ze spaní. „Už vstávám, už vstávám!“

Rovnýma nohama vyskočila z postele s napolo zavřenými víčky, na nichž ještě ležela tíha spánku, a natáhla ruce do kouta u stěny.

„Ach, božíčku! Kde mám koště?“ vykřikla.

Otevřela oči dokořán a spatřila usměvavý obličej Jeana Valjeana.

„Ach! Podívejme se, tedy je to pravda!“ pomyslilo si dítě. „Dobrý den, pane.“ Děti přijímají radost i štěstí okamžitě a prostě, protože jsou samy vlastně štěstím a radostí.

Cosetta zahlédla v nohách postele Kateřinu, zmocnila se jí a mezi hrou kladla Jeanu Valjeanovi na sta otázek.

„Kde je? Je ta Paříž velká? Je paní Thénardierová hodně daleko? Nevrátí se?“ atd. atd. Najednou zvolala:

„Jak je to tu hezké!“

Byla to strašná díra; ale Cosetta se tu cítila volná.

„Mám zamést?“ otázala se konečně.

„Jen si hraj,“ řekl Jean Valjean.

A tak minul celý den. Cosetta, která se ničím neznepokojovala a nic nechápala, byla nevýslovně šťastná ve společnosti dobrého muže a své panenky.

## (3)  
Spojením dvou neštěstí vzniká štěstí

  

Nazítří při úsvitu stál Jean Valjean ještě u Cosettiny postele. Čekal nepohnutě a díval se, jak se holčička probouzí.

Cosi nového se mu vkrádalo do duše.

Jean Valjean nikdy nemiloval. Od svých pětadvaceti let byl na světě sám. Nikdy nebyl otcem, milencem, manželem, přítelem. V káznici byl zlý, zachmuřený, zdrženlivý, nevědomý a plachý. Srdce toho starého trestance bylo plno panenské cudnosti. Na svou sestru a její děti měl jenom matnou a vzdálenou vzpomínku, která nakonec skoro vyvanula. Dělal, co mohl, aby je nalezl, a protože se mu to nepodařilo, zapomněl na ně. Taková už je lidská povaha. Ostatní něžná vzrušení mládí, měl-li jaká, padla do propasti zapomenutí.

Když spatřil Cosettu, když si ji vzal, odnesl a vysvobodil, cítil ve svém nitru hluboký převrat. Všechna utajená touha po lásce a vroucnosti se v něm náhle probudila a upjala k dítěti. Přistupoval k postýlce, kde spala, a chvěl se radostí; pociťoval podobné dojetí jako matka a nevěděl, co to znamená; neboť velké a neznámé hnutí srdce, které počíná milovat, je věc velmi tajemná a velmi blažená.

Ubohé staré srdce omládlo!

Protože však jemu bylo pětapadesát a Cosettě osm, všechno, co mohlo být v jeho životě láskou, se přetavilo v nevýslovné záření.

Byl to druhý čistý zjev, který potkal. Biskup probudil na jeho obzoru úsvit ctnosti, Cosetta zažehla úsvit lásky.

První dny minuly v okouzlení.

I Cosetta se změnila, aniž to věděla, ubohý tvoreček! Byla tak maličká, když ji matka opustila, že se na ni nepamatovala. Jako každé dítě, podobné křehkým úponkům révy, které se zachycují, kde se dá, pokoušela se milovat. Nedařilo se jí to. Všichni ji odstrkovali, Thénardierovi, jejich děvčátka i cizí děti. Milovala psa, ten však pošel. A pak už o ni nestál nikdo. Je smutné, musíme-li doznat, že v osmi letech měla Cosetta srdce nedotčené láskou. Nebyla to její chyba, nescházela jí schopnost milovat; chyběla jí jen možnost, aby se láska mohla rozvinout. A proto od prvního dne všechno, co v ní cítilo a přemýšlelo, si zamilovalo onoho laskavého muže. Prožívala, o čem nikdy neměla tušení, cítila, jak její duše rozkvétá.

Dobrý muž se jí už nezdál ani starý, ani chudý. Měla Jeana Valjeana za krásného, i ta mizerná díra se jí líbila.

Takové jsou účinky ranních červánků, dětství, mládí a radosti. Novota země a života tu znamená mnoho. Není nic půvabnějšího než odlesk štěstí v podkrovní světničce. Všichni máme ve své minulosti takovou modrou komůrku.

Příroda, oněch padesát let rozdílu, vytvořila mezi Jeanem Valjeanem a Cosettou hlubokou přehradu; tu přehradu osud překlenul. Svou neodolatelnou mocí osud náhle spojil a zasnoubil dvě bytosti, vyrvané z kořenů, rozdílné věkem, ale sobě podobné zármutkem. Doplňovali se navzájem. Cosetta hledala pudově otce a Jean Valjean toužil po dítěti. Ve svém setkání našli sami sebe. Tajemná chvíle, kdy se jejich ruce dotkly, oba nerozlučně spojila. A když se jejich duše setkaly, uvědomily si, jak se navzájem potřebují, a úzce se objaly.

V nejsrozumitelnějším a ryzím slova smyslu – možno říci – byli oba od všeho odloučeni hrobní zdí: Jean Valjean byl Vdovec a Cosetta Sirotek. Tak se jako řízením nebes stal Jean Valjean Cosettiným otcem.

A vskutku, tajemný cit, který prostoupil Cosettu v hloubi chelle­ského lesa, když Jean Valjean ve tmě uchopil její ruku, nebyl jen mámením smyslů, ale skutečností. Vstup tohoto muže do Cosettina osudu byl zásahem božím.

Jean Valjean si ostatně dobře vybral svůj úkryt. Byl zde v bezpečí, které se mohlo zdát dokonalým.

Pokoj s komůrkou, který obýval s Cosettou, měl okno, které vedlo na bulvár. Toto jediné okno v domě bylo ukryto zvědavým zrakům z boku i zpředu.

Přízemí čísla 50–52 bylo jakousi sešlou kolnou, která sloužila zelinářům za skladiště a nijak nesouvisela s prvním patrem. Přízemí, oddělené stropem, který neměl ani padací dveře, ani schůdky, bylo přehradou celého baráku. V prvním poschodí, jak jsme už řekli, bylo několik světnic a podkrovních komůrek, z nichž jediná byla obydlena starou ženou, která Jeanu Valjeanovi vedla domácnost. Ostatek byl neobydlený.

Stařena, která se honosila jménem _hlavní nájemnice_ a ve skutečnosti vykonávala službu domovnice, pronajala Valjeanovi byt na Štědrý den. Valjean se vydával za soukromníka, který pozbyl majetek poklesem španělských papírů a přišel sem bydlet se svou vnučkou. Zaplatil na šest měsíců předem a pověřil stařenu, aby zařídila pokoj a komůrku, jak jsme už viděli. Dobrá paní zažehla oheň a večer v den jejich příchodu všechno připravila.

Týden za týdnem míjel. Dvě bytosti prožívaly v ohavné díře blažené chvíle.

Od samého rána se Cosetta smála, švitořila a zpívala.

Někdy se stávalo, že ji Jean Valjean brával za červenou a omrzlinami rozpraskanou ručičku a líbal ji. Ubohá děvečka, zvyklá jen na bití, nevěděla, co to znamená, a zahanbeně utíkala.

Chvílemi vážněla a prohlížela si své černé šatičky. Už nechodila v hadrech, nosila smutek. Vycházela z bídy a vstupovala do života.

Jean Valjean ji začal učit číst. Často, když nechal dítě slabikovat, vzpomínal, že se v káznici učil číst jen proto, aby mohl konat zlo. A teď se všechno obrátilo a on učí dítě. Tehdy se starý trestanec rozzářil zamyšleným úsměvem andělů.

Cítil v tom úradek boží, vůli někoho, kdo není pouhý člověk, a propadal snění. Dobré myšlenky mají své propasti právě tak jako zlé.

Učil Cosettu číst a dovoloval jí, aby si hrála; to byl teď zhruba celý život Jeana Valjeana. Pak jí vyprávěl o její matce a učil ji modlitbám.

Říkala mu _tatínku_, jiné jméno pro něho neměla.

Celé hodiny Jean Valjean vydržel pozorovat, jak obléká a svléká panenku, a poslouchat její štěbetání. Život byl od nynějška pro něho plný zajímavostí, lidé se mu zdáli dobří a spravedliví, nikomu už nic v duchu nevyčítal a nevěděl, proč by se nemohl dožít vysokého věku, když ho to dítě miluje. Viděl svou budoucnost prozářenou půvabným světlem Cosettiny osobnosti. Ani nejušlechtilejší lidé nejsou uchráněni sobeckých myšlenek. Chvílemi s příchutí radosti myslíval na to, že Cosetta bude ošklivá.

Je to jen osobní domněnka; ale máme-li říci všechno, co si myslíme o stavu, ve kterém byl Jean Valjean, když si zamiloval Cosettu, musíme přiznat, že nemáme dokázáno, že by byl neměl zapotřebí takové duševní vzpruhy, aby setrval na cestě ctnosti. Právě nedávno viděl lidskou zlobu a společenskou bídu pod novými zornými úhly, z nedokonalého hlediska, které mu odhalovaly jen jednu stránku pravdy, osud ženy, shrnutý ve Fantinině osudu, a veřejnou svrchovanost, zosobněnou v Javertovi; tentokrát se vrátil na galeje proto, že konal dobro; zaplavily ho nové hořkosti; zmocňovalo se ho znovu znechucení a únava; i vzpomínka na biskupa se časem zatemňovala, aby se objevila o to zářivější a vítěznější; ale nakonec i tento svatý cit slábl. Kdo ví, nebyl-li teď Jean Valjean na přelomu své zmužilosti, na pokraji svého pádu? Miloval a nabýval opět síly. Bohužel! Kolísal právě tak jako Cosetta. Chránil ji a ona ho za to posilovala. Díky jemu mohla ona kráčet životem; díky jí mohl on pokračovat na cestě ctnosti. Chránil dítě, a dítě bylo jeho oporou. Ó nevyzpytatelné, božské mystérium rovnováhy lidských osudů!

## (4)  
Čeho si všimla hlavní nájemnice

  

Jean Valjean byl opatrný a nikdy nevycházel ve dne. Každý večer za soumraku se hodinu nebo dvě procházíval sám, často však s Cosettou, vyhledával nejopuštěnější bulvární stromořadí, a když tma houstla, vcházel do kostelů. Rád chodíval k Svatému Medardovi, který byl nejblíž. Když nebral Cosettu s sebou, nechával ji u staré ženy; ale dítě mělo největší radost, smělo-li vyjít se svým dobrodincem. Tu hodinku s ním měla dokonce raději než rozkošné důvěrnosti s Kateřinou. Jean Valjean ji vodíval při procházce za ruku a něžně s ní hovořil.

Ukázalo se, že Cosetta je velmi ráda veselá.

Stařena vedla domácnost a kuchyň a nakupovala.

Žili střídmě a jako velmi chudí lidé, i když vždycky měli čím zatopit. Jean Valjean nic nezměnil z nábytku, který měl v prvních dnech; dal vyměnit jedině skleněné dveře, které vedly do Cosettina pokojíčku, za dveře plné.

Nosil neustále žlutý kabát, černé kalhoty a obnošený klobouk. Na ulici ho měli za starého chudáka. Stávalo se, že se za ním nějaká dobrá žena otočila a dala mu peníz. Jean Valjean ho přijal a hluboce smekl. Občas se stalo, že potkal žebrajícího ubožáka a tehdy, rozhlédnuv se, nevidí-li ho nikdo, se k němu kradmo přiblížil, vložil mu do ruky minci, často stříbrnou, a rychle se vzdálil. To však mělo své nepříjemné následky. Ve čtvrti mu začali říkat _žebrák dávající almužny_.

Stará _hlavní nájemnice_, zakyslá osoba plná závistivé slídivosti, pilně pozorovala Jeana Valjeana, aniž to tušil. Byla nahluchlá, a proto mluvila víc, než měla. Z minulosti jí zbyly dva zuby, jeden nahoře, druhý dole, a stařena jimi neustále cvakala. Vyptávala se Cosetty, která však nic nevěděla a nemohla proto říci nic jiného, než že přichází z Montfermeil. Jednou ráno ta slídivá žena pozorovala, jak s výrazem tváře, který se zdál tetce podivný, vstupuje Jean Valjean do jedné z neobydlených místností baráku. Šla za ním, našlapujíc opatrně jako stará kočka, a sama nepozorována sledovala jeho pohyby z protilehlých dveří. Jean Valjean byl bezpochyby z opatrnosti obrácen zády ke dveřím. Stařena viděla, jak se hrabe v kapse a vytahuje z ní pouzdro, nůžky a nit, jak párá podšívku šosu svého kabátu a souká odtud nažloutlý kus papíru a rozkládá jej. Stará s hrůzou poznala, že to je tisícifranková bankovka. Byla to za celý její život druhá nebo třetí tisícovka, kterou spatřila. Utekla všecka vyděšená.

O chvíli později ji Jean Valjean vyhledal a poprosil, aby mu šla proměnit tisícovku, dodávaje, že si vybral svůj pololetní důchod.

„Kde?“ pomyslila si stará. „Vyšel až v šest večer a v tu dobu jistě není státní pokladna otevřena.“

Stařena šla papír rozměnit a spřádala přitom své domněnky. Ta tisícifranková bankovka, důkladně proklepaná a zveličená, byla příčinou mnoha poděšených řečí mezi klepnami ulice Vignes-Saint-Marcel.

O několik dní později Jean Valjean jen tak ve vestě řezal na chodbě dříví. Stařena v místnosti poklízela. Byla sama, protože Cosetta obdivovala tatínka při řezání dříví, a tak stará babka, vidouc kabát pověšený na hřebíku, podrobila jej prohlídce. Podšívka byla opět zašita. Babka kabát pozorně prohledala a zdálo se jí, že v šosech a v průramku hmatá papír. Bezpochyby další tisícifrankové bankovky!

Dále zpozorovala, že po kapsách jsou nejroztodivnější věci. Nejen jehly, nůžky a nitě, jak viděla, ale i tlustá tobolka, ohromný nůž, a – což bylo podezřelé – několik vlásenek různých barev. Každá kapsa kabátu jako by byla skrýší pro nepředvídané události.

Obyvatelé baráku se tak dočkali posledních zimních dnů.

## (5)  
Pětifrank spadl na zem a zazvonil

  

U chrámu sv. Medarda sedával na zídce zasypané studny ubožák, kterému Jean Valjean pravidelně něco podstrčil. Šel-li kolem toho muže, nikdy mu nezapomněl dát několik sou. Občas si s ním i pohovořil. Závistníci o žebrákovi říkali, že je _od policie_. Byl to starý kostelník, pětasedmdesátiletý, který neustále mumlal růženec.

Když tudy Jean Valjean jednou večer šel sám, bez Cosetty, zahlédl žebráka na obvyklém místě pod právě rozsvícenou lucernou. Muž, hluboce shrbený, se pravděpodobně modlil, jak měl ve zvyku. Jean Valjean k němu přistoupil a vložil mu do ruky pravidelnou almužnu. Žebrák prudce vzhlédl, upřel na Jeana Valjeana zrak a pak rychle sklonil hlavu. Ten pohyb byl jako blesk. Jean Valjean se zachvěl. Zdálo se mu, že ve svitu lucerny zahlédl – ne mírný a svatouškovský obličej starého kostelníka, ale jinou tvář – děsnou a známou. Měl dojem, že se náhle octl ve tmě tváří v tvář tygrovi. Zděšen couvl, netroufaje si ani vydechnout, ani promluvit, ani zůstat, ani prchnout, a pozoroval žebráka, který sklonil hlavu přikrytou hadrem a nevnímal, jak se zdálo, Valjeanovu přítomnost. V tu podivnou chvíli poradil Jeanu Valjeanovi pud, možná že tajemný pud sebezáchovy, aby nepromluvil ani slovo. Žebrák měl tutéž postavu, tytéž hadry a vypadal jako každý den.

„Eh, co...!“ řekl si Jean Valjean. „Jsem blázen! Něco se mi zdá! Vždyť je to nemožné!“

A vrátil se domů hluboce zmaten.

Sám sobě si sotva troufal přiznat, že tvář, kterou spatřil, byla snad tváří Javertovou.

Když o tom potmě přemýšlel, zalitoval, že nepromluvil, aby muže přiměl zvednout ještě jednou hlavu.

Nazítří s večerem se tam vrátil. Žebrák seděl na obvyklém místě.

„Dobrý den, pantáto,“ řekl odhodlaně Jean Valjean a podával mu měďák. Žebrák zdvihl hlavu a plačtivě odpověděl:

„Děkuji vám, dobrý pane.“

Byl to určitě starý kostelník.

Jean Valjean pocítil úplné uspokojení. Dal se do smíchu.

„Jak jsem v něm, k čertu, mohl vidět Javerta?“ pomyslil si. „To je dobré! Snad nebudu mít od nynějška vlčí mlhu?“ A už na to nemyslil.

Za několik dní, mohlo být tak osm večer, seděl ve svém pokoji a naslouchal, jak Cosetta hlasitě slabikuje; vtom zaslechl otvírat a zavírat dveře baráku. To se mu zdálo podivné. Babka, která jediná s ním bydlila v domě, chodila spát se slepicemi, aby nemusila pálit svíčku. Jean Valjean dal Cosettě znamení, aby mlčela. Slyšel kroky na schodišti. Přísně vzato, mohla to být stařena, která snad onemocněla a šla do lékárny. Jean Valjean naslouchal. Krok byl těžký a zněl jako mužská chůze; ale babka také nosívala důkladné střevíce a nic se tak nepodobá mužským krokům jako chůze staré ženy. Přesto však Jean Valjean zhasil svíčku.

Poslal Cosettu do postele a tichounce jí pošeptal:

„Lehni si hodně tiše.“ A mezitímco ji líbal na čelo, kroky se zastavily. Jean Valjean zůstal tiše, a opřen o židli, zády obrácen ke dveřím a zadržuje v temnu dech, ani se nepohnul. Po dosti dlouhé chvíli, když se nic nedělo, se otočil, aniž způsobil hluk, a jak zvedl oči ke dveřím pokoje, zahlédl světlo pronikající klíčovou dírkou. Světlo tvořilo na černém pozadí dveří a stěny zlověstnou hvězdu. Byl tam zřejmě někdo, držel v ruce svíčku a naslouchal.

Uteklo několik minut, světlo zmizelo. Ale nebylo slyšet kroky, což. svědčilo o tom, že ten, kdo přišel poslouchat za dveře, si zul boty.

Jean Valjean se vrhl na postel oblečen a celou noc neusnul.

Za svítání, když si unaven trochu zdříml, probudilo ho zaskřípnutí dveří vedoucích do podkroví na konci chodby, a potom uslyšel týž mužský krok, který včera stoupal po schodišti. Kroky se blížily. Rychle vyskočil z postele a přiložil oko ke klíčové dírce, jež byla dosti veliká, a doufal, že zahlédne chodce, který se v noci vetřel do baráku a poslouchal za dveřmi. Byl to opravdu nějaký muž; tentokrát prošel, aniž se zastavil před pokojíkem Jeana Valjeana. Chodba byla ještě příliš temná, aby Valjean mohl rozeznat podobu; ale když muž došel ke schodišti, ozářil světelný paprsek zvenčí jeho postavu zezadu a Jean Valjean zahlédl jeho obrys zcela jasně. Muž byl vysoký, v dlouhém kabátě, s obuškem pod paží. Byl to hrozný zjev Javertův.

Jean Valjean se mohl pokusit podívat se na něho ještě jednou oknem vedoucím na bulvár. Ale byl by je musil otevřít a to si netroufal.

Bylo zřejmé, že ten muž si otevřel dveře stavení klíčem, že šel jako domů. Kdo mu ten klíč dal? Co to znamená?

Když v sedm hodin ráno přišla stařena poklízet, Jean Valjean se na ni pronikavě díval, ale nevyptával se jí. Na babce nebylo nic zvláštního vidět.

Když zametala, prohodila:

„Pán možná slyšel, jak někdo přišel v noci do domu?“

Tehdy a na tom bulváru osm hodin večer znamenalo nejtemnější noc.

„Ovšem, máte pravdu,“ odpověděl co nejpřirozeněji. „Kdopak to byl?“

„Náš nový nájemník,“ řekla stařena.

„A jak se jmenuje?“

„Ani dobře nevím. Dumont nebo Daumont. Tak nějak.“

„A čím je ten pan Dumont?“

Stařena si ho prohlédla malýma slídivýma očima a odpověděla:

„Soukromník jako vy.“

Možná že to řekla neúmyslně. Jeanu Valjeanovi se však zdálo, že je v tom skrytý úmysl.

Když stařena odešla, sbalil asi sto franků, které měl ve skříni, a vstrčil je do kapsy. Ačkoliv si přitom počínal velmi opatrně, aby stříbro nezazvonilo, vyklouzl mu přece jeden pětifrank a hlučně se kutálel po podlaze.

Když se setmělo, sešel dolů a rozhlédl se na všechny strany. Ano, někdo mohl číhat za stromy.

Vrátil se nahoru.

„Pojď,“ řekl Cosettě.

Vzal ji za ruku a oba vyšli z domu.

  

[^119]: Starobinec a ústav choromyslných.
