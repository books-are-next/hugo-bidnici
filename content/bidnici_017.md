---
title: KNIHA DRUHÁ Loď Orion
contentType: prose
---

## (1)  
Číslo 24 601 se stává číslem 9430

  

Jean Valjean byl znovu dopaden a uvězněn.

Jistě nám budete vděčni, ušetříme-li vás bolestných podrobností. Opíšeme jen dva články, které se za pár měsíců vrátily k tomu, co se tak překvapivě událo v Montreuil-sur-Mer.

Články jsou zběžné. Vzpomínáte si, že v těch dobách ještě nevycházela _Gazette des Tribuneaux_.

První článek si vypůjčujeme z _Drapeau blanc_. Je z 25. července 1823:

> _Jeden z okresů Pas-de-Calais byl nedávno jevištěm málo obvyklé události. Muž, který nepocházel z departementu a jmenoval se Madeleine, zvelebil zakrátko novými vynálezy starý místní průmysl, výrobu žetu a černého skla, a obohatil tak sebe i celý okres. Za své zásluhy byl jmenován městským starostou. Policie však vypátrala, že Madeleine je bývalý trestanec, který se nedovoleně vzdálil z místa svého vyhnanství, kam byl v roce 1796 odsouzen pro krádež, a který se vlastně jmenuje Jean Valjean. Po rozsudku byl Jean Valjean znovu dopraven na galeje. Zdá se, že se mu před zatčením podařilo vybrat si částku větší než půl milionu, kterou měl uloženou u pana Laffitta a kterou si, jak lidé říkají, poctivě vydělal ve svém závodě. Nebylo možno vypátrat, kam Jean Valjean peníze ukryl, než se dostal znovu na galeje v Toulonu._

Druhý článek, trochu podrobnější, je vyňat z pařížského Journalu z téhož dne.

> _Bývalý propuštěný trestanec Jean Valjean se dostal před porotu ve Var za okolností, které vzbudily všeobecnou pozornost. Ničemovi se povedlo oklamat bdělost policie; změnil jméno a domohl se úřadu starosty v jednom z našich severních městeček. V tomto městě značně pozdvihl obchod. Díky neúnavné píli státního zastupitelství byl konečně odhalen a zatčen. Jeho souložnicí byla nevěstka, která zemřela rozčilením v okamžiku, kdy ho zatýkali. Bídníkovi, který je nadán herkulovskou silou, se podařilo uprchnout; ale za tři nebo čtyři dny ho policie opět dopadla přímo v Paříži, když nastupoval do jednoho z dostavníků, které jezdí z hlavního města do vesnice Montfermeil v departementu Seine-et-Oise. Říká se, že tří čtyř dní volnosti využil k tomu, aby si vybral značnou částku, kterou si uložil u jednoho z našich předních bankéřů. Částku odhadnutou na šest až sedm set tisíc franků si prý podle tvrzení žaloby zahrabal na místě jenom jemu známém a nebylo možno se jí tedy zmocnit. Ať je tomu jakkoliv, Jean Valjean byl postaven před porotu ve Var a obžalován z loupeže, které se dopustil asi před osmi lety na jednom z těch poctivých chlapců, kteří, jak v nesmrtelných verších řekl ferneyský patriarcha,_

_… až ze Savojska rok co rok  
si přivydělat přichází  
a komíny nám čistí od sazí._

_Lupič se odmítl hájit. Obratný a výmluvný člen státního návladnictví však dokázal, že darebák měl pomocníky a byl členem zlodějské tlupy z jihu. Porota uznala, že Jean Valjean je vinen, a odsoudila ho k trestu smrti. Zločinec odmítl podat odvolání. Král ve své nevyčerpatelné blahovůli ráčil zmírnit trest smrti v doživotní nucené práce. Jean Valjean byl ihned odeslán na galeje v Toulonu._

Nezapomněli jsme, že Jean Valjean žil v Montreuilsur-Mer velmi zbožně. Některé noviny, mezi nimi i _Constitutionnel_, vykládaly změnu trestu jakožto vítězství kněžské strany.

Jean Valjean změnil galejní číslo. Jmenoval se 9430.

Protože se už k věci nevrátíme, řekněme ještě, že s panem Madeleinem zmizel z městečka Montreuil-sur-Mer blahobyt; všechno, co předvídal v oné noci horečných úvah a váhání, se uskutečnilo. Se starostou přišla obec o svou duši. V Montreuil-sur-Mer se sobecky pásli na padlých veličinách a osudně rozkouskovávali kvetoucí celky, což se bez povšimnutí přiházívá denně v lidské společnosti. Dějiny si toho všimly jen jednou, protože se to stalo po Alexandrově smrti. Důstojníci se korunují na krále, dílovedoucí se načas stali továrníky. Rozmohlo se závistivé soupeření. Prostorné dílny pana Madeleina byly zavřeny, budovy zchátraly, dělníci se rozprchli. Někteří opustili kraj, jiní zanechali svého zaměstnání. Od té doby se všechno vyrábělo v malém místo ve velkém, jen pro zisk místo pro dobro celku. Středisko padlo; všude konkurence a sveřepost. Pan Madeleine všechno ovládal a řídil. Jakmile odešel, každý tahal peřinu na sebe; po organizačním duchu zavládl duch sváru; po srdečnosti nastoupila drsnost; a vzájemná nenávist vystřídala zakladatelovu laskavost ke všem; nitky navázané panem Madeleinem se zamotaly a zpřetrhaly, vyrábělo se nesolidně a zhoršené výrobky zabily důvěru; ubylo odbytišť a zmenšily se objednávky; mzda klesla, v dílnách se nepracovalo, nastal úpadek. A potom se už nikdo nestaral o chudinu. Všechno bylo totam.

I stát zpozoroval, že někde byl kdosi rozdrcen. Ani ne za čtyři roky po zjištění poroty, že pan Madeleine je totožný s Jeanem Valjeanem, zdvojnásobily se v obvodu Montreuilsur-Mer náklady na vybírání daní a pan de Villèle na to upozornil ve sněmovně v únoru 1827.

## (2)  
Kapitola, v níž si přečteme dva verše,  
které snad napsal ďábel

  

Než postoupíme dál, musíme promluvit trochu podrobněji o podivné události, která se zběhla asi ve stejnou dobu v Montfermeil a jež snad má nějaký vztah k domněnkám státního zastupitelství.

V kraji kolem Montfermeil se udržela prastará pověra, o to podivnější, že lidová pověra v samém sousedství Paříže se vyskytuje tak vzácně jako aloe na Sibiři. Patříme k těm, kdo mají v úctě všechno, co je v říši rostlinstva nezvyklé. Tu ji tedy máte, tu pověru z Montfermeil. Lidé tam věří, že si ďábel od nepamětných dob vybral tamější les, aby v něm ukrýval své poklady. Ženy tvrdí, že není zvláštností potkat na sklonku dne v odlehlých částech lesa černého muže, který vypadá jako vozka nebo drvoštěp, má dřeváky, dlouhé kalhoty a plátěnou halenu a jehož lze poznat podle toho, že na hlavě má místo čepice nebo klobouku dva ohromné rohy. Omyl tady není opravdu možný. Ten muž obyčejně kope jámu. Setkání s ním se dá využít trojím způsobem. Předně toho muže zastavíte a promluvíte s ním. A tu se přesvědčíte, že muž je obyčejný venkovan, který vypadá černý jen proto, že už je šero, že nekope jámu, ale seče trávu pro krávy, a že to, co jste považovali za rohy, jsou jenom vidle, které nese na zádech a že v šalebném večerním šeru to vypadá, jako když mu jejich hroty vyrůstají z hlavy. Vrátíte se domů a do týdne zemřete. Druhý způsob je dívat se na něho, počkat, dokud jámu nevykope, nezahrabe a neodejde; potom rychle doběhnete k jámě, vyhrabete ji, vezmete z ní „poklad“ který tam černý muž určitě ukryl. V tom případě zemřete za měsíc. Konečně je třetí možnost; na černého muže nepromluvíte, nepodíváte se na něho a utečete, jako když za vámi hoří. A zemřete do roka.

Protože všechny tři způsoby mají své nevýhody, je nejoblíbenější druhý, který má před ostatními alespoň tu přednost, že se zmocníte pokladu, byť jenom na měsíc. Odvážní mužové, kteří nepromeškají žádnou příležitost, vyhrabali prý dosti často jámy vykopané černým mužem a pokusili se ďábla okrást. Zdá se však, že výsledek není valný, máme-li věřit tradici, a obzvláště dvěma záhadným veršům v barbarské latině, které zanechal nehodný normanský mnich a trochu čaroděj – Tryfon. Tryfon je pohřben v opatství Saint-George de Bocherville nedaleko Rouenu a na jeho hrobě se líhnou ropuchy.

Člověk prý se při tom pořádně nadře, protože jámy bývají zpravidla velmi hluboké, pot z něho lije, hrabe, lopotí se celou noc – to se přece dělává jen v noci –, košili má propocenou, svíčka mu dohoří, na rýči vyláme zuby, a co najde, když se dostane na dno jámy, jaký je ten ďáblův poklad? Jediný sou, někdy zlaťák, kámen, kostra, zkrvavená mrtvola, někdy kouzlo přeložené na čtyřikrát jako list papíru uložený v náprsní tobolce, někdy nic. Pravděpodobně to napovídají všetečným zvědavcům Tryfonovy verše:

_Fodit, et in fossa thesauros condit opaca,  
As, nummos, lapides, cadaver, simulacra, nihilque.[^114]_

Zdá se, že za našich dnů se tam najde prachovnice s kulemi nebo staré promaštěné a začernalé karty, s nimiž zřejmě hrával čert. Tryfon se o těchto dvou posledních nálezech vůbec nezmiňuje, vždyť žil ve dvanáctém století a ďábel neměl tolik vtipu, aby vynašel střelný prach před Rogerem Baconem a karty před Karlem VI.

Kdo hraje s takovými kartami, může být jist, že prohraje svůj majetek; a střelný prach, který najde v růžku, mu vybuchne v ruce.

Tedy krátce po tom, kdy se státní zastupitelství domnívalo, že se bývalý trestanec Jean Valjean za svého několikadenního útěku potuloval v okolí Montfermeil, lidé si všimli, že starý cestář Boulatruelle „má co dělat“ v lese. V kraji se povídalo, že Boulatruelle býval v káznici; byl pod jakýmsi policejním dozorem, a protože nemohl nikde nalézt práci, silniční správa ho zaměstnávala za sníženou mzdu jako cestáře na cestě vedoucí z Gagny do Lagny.

Na Boulatruella se místní lidé dívali zvysoka, protože byl příliš uctivý, příliš ochotně před každým smekal a pak se třásl a usmíval na četníky; říkalo se, že je pravděpodobně spolčen s nějakou bandou a že navečer číhává v lesních houštinách. Navíc se ještě o něm povídalo, že pije.

Poslechněte si, co lidé vypozorovali.

Nějakou dobu Boulatruelle nechával předčasně štěrkování a ostatní práce na silnici a odcházel s motykou do lesa. Potkávali ho zvečera na nejopuštěnějších pasekách, v nejspletitějších houštinách, vypadal, jako když něco hledá, a často kopal v zemi. Ženské ho zpočátku považovaly za Belzebuba, ale neměly o nic menší strach, když v něm později poznaly Boulatruella. Tahle setkání zřejmě Boulatruella dopalovala. Zřejmě nechtěl, aby ho někdo viděl a myslil, že podniká něco tajného.

Po vsi se říkalo: „Je jasné, že se někde zjevil ďábel. Boulatruelle ho zahlédl a hledá. Je tak prohnaný, že by dovedl i Lucifera napálit.“ Voltairiáni dodávali: „Doběhne Boulatruelle čerta nebo čert Boulatruella?“ Báby se důkladně křižovaly.

Potom Boulatruelle zanechal toulání lesem a vrátil se k práci na silnici. Mluvilo se o jiných věcech.

Někteří lidé však byli zvědaví i potom a věřili, že za tím jistě něco vězí – ne snad nějaký báječný pohádkový poklad, třeba jen šťastný nález, opravdovější a hmatatelnější než čertovy bankovky, a že se cestář o tom nějak doslechl. Nejzvědavější byl učitel a krčmář Thénardier, který byl zadobře se všemi a nijak nepohrdal Boulatruellovým přátelstvím.

„Že byl na galejích?“ říkával Thénardier. „Panebože! Cožpak víme, kdo všechno tam byl a kdo všechno se tam ještě dostane!“

Jednou večer učitel tvrdil, že by někdejší spravedlnost byla dovedla vypátrat, co Boulatruelle dělává v lese, a že by ho byla dovedla přinutit, aby pověděl pravdu; byli by ho mučili a Boulatruelle by byl určitě neobstál při zkoušce vodou.

„Podrobíme ho zkoušce vínem,“ řekl Thénardier.

Usedli ve čtyřech a starému cestáři objednali víno. Boulatruelle pil nesmírně a mluvil málo. S obdivuhodnou dovedností, přímo mistrovsky kombinoval pijáckou žízeň se soudcovskou mlčenlivostí. Ale v opilosti a za stálého dorážení a naléhání mu uniklo několik nesouvislých vět, kterým učitel i Thénardier porozuměli takto:

Jednoho rána, když Boulatruelle šel za svítání do práce, objevil v lesní houštině lopatu a rýč; _jako by je tam někdo schoval_. Pomyslil si, že je to lopata a rýč tatíka Six-Foursa, nosiče vody, a zapomněl na to. Ale večer toho dne viděl, aniž sám byl spatřen, protože byl ukryt za velkým stromem, jak po cestě k nejhustší části lesa jde „člověk, který vůbec není z kraje a kterého prý Boulatruelle velmi dobře zná.“ Což si Thénardier „přeložil“: kamarád z galejí. Boulatruelle se paličatě bránil povědět jim jméno. Ten člověk nesl balík, něco hranatého, velkou krabici nebo kufřík. Boulatruella to překvapilo. Teprve za sedm až osm minut si opět na toho člověka vzpomněl. Ale bylo už pozdě, muž byl pryč, setmělo se a Boulatruelle ho už nenašel. Umínil si tedy, že si na něho počíhá na lesní pasece. Svítil měsíc. Za dvě tři hodiny spatřil Boulatruelle člověka, který tentokrát nenesl kufřík, ale rýč a lopatu. Boulatruelle nechal muže minout a ani se ho nepokusil zastavit; řekl si, že muž je třikrát silnější než on, navíc ozbrojen rýčem, a kdyby ho poznal nebo pochopil, že byl poznán, že by ho snad zabil. Dojemné shledání starých kamarádů, kteří se opět potkali. Ale lopata a rýč byly pro Boulatruella paprskem, kterého se zachytil: ráno se rozběhl do houštiny, ale nenašel tam ani lopatu ani rýč. Z toho usoudil, že ten člověk zašel do lesa, rýčem vyhloubil díru, zahrabal kufřík a lopatou zaházel jámu. Protože byl kufřík příliš malý, aby se v něm skryla mrtvola, obsahoval jistě peníze. A tak se Boulatruelle dal do pátrání. Prohledal a proslídil celý les a prohrabal všechna místa, kde podle jeho mínění bylo hlínou nedávno hnuto. Marně.

Nic neodkryl. V Montfermeil na to už nikdo nemyslil. Jenom některé tetky říkaly: „Věřte mi, ten cestář z Gagny to nedělal pro nic za nic; je jisto, že čert přišel.“

## (3)  
Řetěz okovů byl určitě nějak připraven,  
aby mohl být přeražen jedním úderem kladiva

  

Ke konci října téhož roku 1823 spatřili obyvatelé Toulonu, jak se po velké bouři vrací do jejich přístavu k opravě válečná loď _Orion_; patřila k středomořské eskadře a později sloužila v Brestu za školní plavidlo.

Koráb, byť ochromený, protože s ním moře zle naložilo, vzbudil při vjíždění do rejdy obecnou pozornost. Měl vztyčenou vlajku, které příslušelo jedenáct čestných dělových výstřelů; lodní děla je ránu po ráně opětovala; dvaadvacet ran dohromady. Kdosi spočítal, že na výstřely na počest králů a vojenských hodnostářů, na hlomozné projevy etikety a obřadnosti rejd a tvrzí, na výstřely při východu a západu slunce, a salvy, jimiž se navzájem pozdravují válečné lodi a kdekterá pevnost při otvírání a zavírání bran atd. atd., vystřílí civilizovaný svět do vzduchu za každých čtyřiadvacet hodin na celé zemi sto padesát tisíc zbytečných dělových ran. Při šesti francích za dělovou ránu se devět set tisíc franků denně – čili tři sta miliónů franků ročně – proměňuje v dým. A to je jen zcela nepatrná ukázka. Mezitím chudina umírá hlady.

Za restaurace se roku 1823 říkalo „období španělské války“. Tato válka zahrnovala v jedné jediné události událostí mnoho a značně zvláštních. Pro bourbonský rod byla zároveň znamenitou záležitostí rodinnou; francouzská větev rodu totiž podporovala a chránila větev madridskou, to jest, zastávala úlohu staršího sourozence; od zdánlivého návratu k národní tradici se připletly poddajnost a povolnost k vládním kabinetům severu; vévoda angoulêmský, jemuž liberální noviny přezdívaly _andujarský hrdina_, potlačoval s triumfálním výrazem, poněkud odporujícím jeho pokojnému vzezření, starou, velmi citelnou krutovládu svaté inkvizice, svářící se s chimérickým terorismem liberálů; k zděšení starých ovdovělých kněžen se pod názvem _descamisados_[^115] vzkřísili sansculoti; monarchismus se stavěl proti pokroku a označoval jej za anarchii; podkopnická práce teorií z roku 1789 byla naráz přerušena; Evropa zakřikla francouzskou myšlenku, která se vydala na cestu kolem světa: princ carignanský, pozdější Karel Albert, se jako dobrovolník s granátnickými nárameníky z červené vlny postavil po bok svrchovanému synu Francie v jeho křižácké válce proti národu; po osmiletém odpočinku táhli císařští vojáci znovu do boje, zestárlí, smutní a pod bílou kokardou; v rukou hrstky francouzských hrdinů v cizině vlál trojbarevný prapor, jako kdysi před třiceti lety bílý prapor nad Koblencí; mniši se mísili mezi vojáky; duch svobody a nových myšlenek se pod bodáky umoudřil; výstřely z děl umlčely zásady; Francie bourala silou, co vytvořila duchem; jinak byli nepřátelští vojevůdcové na prodej, vojáci váhali, města se dobývala milióny bankovek; skutečného vojenského nebezpečí nebylo, ale výbuch byl možný jako v každém dobytém a obsazeném podkopu; prolilo se málo krve, dobylo se málo cti, dost hanby pro některé a slávy pro nikoho; taková byla ta válka, vedená princi z rodu Ludvíka XIV. a generály z Napoleonovy školy, jejím smutným údělem bylo, že nepřipomínala ani velkou válku, ani velkou politiku.

Některé válečné úspěchy byly značné; dobytí Trocadera bylo pěkným vojenským výkonem; ale úhrnem opakujeme: válečné trubky vydávaly puklý zvuk, celý podnik byl podezřelý, historie souhlasila s Francií, která se tu pozlátkovou slávu rozpakovala přijmout.

Je zřejmé, že někteří španělští důstojníci, kteří se měli postavit na odpor, ustoupili příliš snadno, a nabízí se domněnka, že vítězství bylo dosaženo podplácením; zdálo se, že bylo získáno víc generálů než bitev, a vítězný voják se vracel pokořen. Byla to vskutku ponižující vojna a v záhybech praporu bylo možno číst slova Banque de France – _Francouzská banka_.

Vojáci z vojny 1808, na které se strašlivě zřítila Zaragoza, se v roce 1823 mračili, když viděli, jak snadno se otvírají brány pevností, a začínalo se jim stýskat po Palafoxovi[^116]. Francouzská povaha vidí před sebou raději Rostopčina než Ballesterosa[^117].

Hledíme-li na věc z vážnějšího hlediska, snadno zjistíme, že takové válčení uráželo francouzského vojenského ducha a že se protivilo i duchu demokracie. Byl to zotročující podnik. V tomto tažení měl francouzský voják, syn demokracie, vnutit jařmo jinému. Odporná protismyslnost. Francie je stvořena, aby burcovala ducha národů, a ne aby jej dusila. Všechny evropské revoluce od roku 1792 jsou vlastně Francouzskou revolucí; z Francie září svoboda. To je skutečné slunce. „Jen slepý je nevidí!“ řekl Bonaparte.

Válka roku 1823 je atentát na ušlechtilý španělský národ a byla tedy zároveň atentátem na Francouzskou revoluci. Francie se dopustila ohavného činu – násilí; protože kromě osvobozovací války je násilím všechno, co dělají vojska. To naznačuje slovo _trpná poslušnost_. Armáda je podivné kombinační veledílo, jehož síla plyne z nesmírného součtu nemohoucností. Je to válka, vedená lidmi proti lidem bez ohledu na lidskost.

Válka v roce 1823 byla Bourbonům osudná. Považovali ji za úspěch. Vůbec neviděli, jak je nebezpečné zabíjet myšlenku vojenským rozkazem. Ve své krátkozrakosti zašli tak daleko, že místo živelného pohybu zavedli do svého zřízení zločinnou ochablost. Do jejich politiky vstoupil duch úkladů. V roce 1823 již klíčil rok 1830. V jejich úradách se tažení do Španělska stalo důvodem pro násilné činy a pro dobrodružství práva z boží milosti. Jakmile obnovili ve Španělsku _el rey neto_[^118], mohli doma obnovit absolutní království. Upadli do strašlivého omylu, když považovali poslušnost vojáka za souhlas národa. Sebedůvěra připravuje o trůny. Není radno usnout ani ve stínu jedovatého stromu mancenily, ani ve stínu armády.

Vraťme se k lodi _Orion_.

Za válečných operací, kterým velel princ generalissimus, křižovala ve Středozemním moři eskadra. Právě jsme řekli, že _Orion_ k ní patřil a že byl událostmi na moři přinucen k návratu do Toulonu.

Přítomnost válečné lodi v přístavu nesmírně láká a vzrušuje davy. Je to velkolepá podívaná a dav miluje všechno, co je velkolepé.

Válečná loď je nejnádhernějším utkáním lidského ducha s přírodní silou.

Je spojením nejtěžších látek s nejlehčími, protože musí odolávat třem skupenstvím zároveň – tuhému, kapalnému i plynnému – a musí se všemi třemi zápasit. Má jedenáct železných drápů, kterými se zachycuje žuly na dně mořském, má víc křídel a tykadel než hmyz, aby zachytila vítr v mracích. Oddychuje sto dvaceti kanóny jako ohromnými polnicemi a hrdě odpovídá blesku. Oceán se ji snaží svést z cesty děsivou podobností svých vln, ale loď má svou duši, kompas, a ten jí radí a stále ukazuje k severu. V temných nocích jí majáky nahrazují hvězdy. A proti větru má lano a plachtu, proti vodě dřevo, proti skále železo, mosaz, olovo, proti stínu světlo a proti nesmírnosti magnetickou střelku.

Chceme-li si učinit představu o všech těch gigantických rozměrech, jejichž soubor tvoří válečnou loď, stačí, abychom vstoupili pod jednu z krytých šestiposchoďových hrází v brestském nebo toulonském přístavu. Tam jsou rozestavěné lodi jako pod poklopem. Ten ohromný trám, to je ráhno; ten veliký dřevěný sloup, který leží na zemi a jehož druhého konce sotva dohlédnete, je stožár. Od paty v podpalubí až k vrcholu v mračnech měří šedesát sáhů a jeho podstavec má tři stopy v průměru. Hlavní stožár se tyčí dvě stě sedmnáct stop nad čarou ponoru. Za našich otců používalo námořnictvo lan, dnešní užívá řetězů. Jenom hromada řetězů na lodi se stem děl je čtyři stopy vysoká, dvacet stop dlouhá a osm stop široká. A kolik dříví se spotřebuje na takovou loď? Tři tisíce krychlových metrů. Je to plovoucí les.

A to mluvíme jen o vojenské lodi, jakých se užívalo před čtyřiceti lety, o prosté plachetní lodi; pára, tehdy ještě v plenkách, připojila později k divu, kterému se říká válečná loď, nové zázraky. Dnes například je plachetní loď se šroubem ohromující stroj, který ke svému pohybu potřebuje tři tisíce čtverečních metrů plachet a parní kotel o síle dvou tisíc pěti set koní.

I stará loď Kolumbova a Ruyterova je lidským veledílem. Její síla je stejně nevyčerpatelná, jako je dutí větru nekonečné, nabírá vítr do plachet a dobře se vyzná v nesmírné spoustě vln, pluje a vládne.

Přece však nadejde hodina, kdy prudký vichr zlomí ráhno šedesát stop dlouhé jako slámu, kdy vítr ohne jako sítinu stěžeň čtyři sta stop vysoký, kdy se kotva, která váží deset tisíc liber, zkroutí v tlamě vlny jako rybářova udice v čelistech štiky, kdy příšerná děla vyrážejí naříkavý a zbytečný řev a vichřice odnáší všechno do prázdna a do tmy, kdy všechna mohutnost a všechen majestát klesne pod nátlakem vyšší moci a vyššího majestátu.

Člověk se pokaždé zasní, kdykoliv se před ním rozvine nějaká nesmírná síla, a nakonec se ukáže její nesmírná slabost. A tak se zvědavci kupí v přístavech kolem nádherných válečných strojů a plavidel a ani si dobře neuvědomují proč.

Od rána do večera byla nábřeží, mola a hráze toulonského přístavu plná povalečů a zevlounů, kteří neměli nic na práci než se dívat na _Orion_.

Koráb _Orion_ už dlouho postonával. Při dřívějších plavbách se mu na kýl přisála silná vrstva škeblí, čímž loď ztratila polovinu své rychlosti; předešlého roku ji vytáhli na pobřeží, aby jí škeble oškrábali, a potom ji zase spustili na moře. Ale při seškrabování se poškodily kýlové klíny. U Baleár povolil bok a otevřel se, a protože se tehdy ještě neužívalo k pobíjení plechu, začala loď nabírat vodu. Přihnal se prudký vítr, pobořil střílnu na levoboku a poškodil nosnou tyč přední plachty. S těmito poruchami se _Orion_ vrátil do Toulonu.

Kotvil nedaleko arzenálu. Mužstvo bylo na palubě a opravovalo jej. Na pravoboku trup poškozen nebyl, ale místy bylo odtrženo obložení, aby do lodní kostry mohl pronikat vzduch.

Jednoho rána byl dav, který koráb pozoroval, svědkem neštěstí.

Lodní posádka upevňovala plachty na ráhnech. Hlídač ve strážním koši, který měl na pravoboku zachytit cíp plachty, ztratil rovnováhu. Bylo vidět, jak zavrávoral, dav shromážděný na nábřeží u arzenálu vykřikl, muž se střemhlav řítil dolů, otočil se kolem ráhna, nad propastí rozpřáhl ruce. V letu se zachytil lana nejdřív jednou rukou, potom druhou a zůstal tam viset. Pod ním v závratné hloubce bylo moře. Prudkým dopadem se lano rozkymácelo jako visutá houpačka. Muž lítal z jedné strany na druhou, jako kámen v praku.

Pokusit se mu pomoci znamenalo vydat se v strašlivé nebezpečí. Nikdo z námořníků se k tomu neměl, přestože byli do jednoho rybáři z pobřeží, nedávno odvedení. Zatím nešťastný hlídač umdléval; nebylo mu vidět únavu v obličeji, vyčerpanost se však začala jevit ve všech jeho údech. Paže se mu napínaly ve strašlivé námaze. Každý pokus dostat se k němu jenom zvětšoval výkyvy lana. Muž nekřičel, protože se bál plýtvat silami. Všichni čekali, až se pustí lana, a občas odvraceli hlavu, aby neviděli, jak letí dolů. Jsou chvíle, kdy konec provazu, příčka žebříku, větev stromu znamenají život, a je strašlivá podívaná na člověka, když se od nich utrhne a padá jako zralý plod.

Náhle diváci zpozorovali muže, který mezi lanovím šplhal pružně jako pardál. Měl červenou halenu – byl to tedy trestanec – a zelenou čepici –, tedy odsouzený na doživotí. Když se dostal do výše stožárového koše, čepici mu odnesl vítr a objevila se bílá hlava; nebyl to tedy mladý člověk.

Trestanec, zaměstnaný na palubě se skupinou vězňů, přiběhl ihned ke službu konajícímu důstojníkovi, a uprostřed zmatku a váhání mužstva, kdy všichni námořníci zděšeně ustupovali, požádal důstojníka, aby mu dovolil nasadit život na hlídačovu záchranu. Jakmile důstojník přikývl, trestanec jediným úderem kladiva přerazil řetěz na noze a vyšplhal se po laně do ráhnoví. V tu chvíli si nikdo neuvědomil, jak lehce přerazil řetěz. Na to si vzpomněli až později.

Ve vteřině byl trestanec na ráhně. Na chvilku se zastavil, jako by ráhno měřil pohledem. Tyto vteřiny připadaly divákům jako věčnost. Konečně trestanec zdvihl oči k nebi a lidé spatřili, jak vykročil kupředu. Dav si oddychl. Viděli, jak trestanec běží po ráhně. Jakmile se dostal na konec, přivázal k ráhnu jeden konec lana – přinesl je s sebou –, druhý konec hodil dolů a začal se po něm spouštět. To byla chvíle nevýslovného napětí, protože teď viseli nad propastí dva muži místo jednoho.

Vypadalo to, jako když se pavouk chystá lapit mouchu; jenomže tady pavouk přinášel život, nikoliv smrt. Deset tisíc párů očí se upíralo na oba muže. Nikdo ani nehlesl, nikdo nepromluvil, stejné chvění stahovalo obočí. Všechna ústa zatajovala dech, jako by se bála, aby nezesílila vítr, který otřásal oběma ubožáky.

Zatím se trestanci podařilo dostat se do blízkosti námořníka. Bylo načase; ještě chvíli, a vyčerpaný a zoufalý muž by byl klesl do propasti; trestanec kolem něho pevně ovinul konec lana, jehož se jednou rukou držel, zatímco druhou pracoval. Konečně dav viděl, jak se trestanec vyšplhal zpátky na ráhno a vytáhl za sebou hlídače: chvíli ho podpíral, popřál mu času, aby nabyl sil, potom ho vzal do náručí a donesl ho po ráhně ke stěžni a odtamtud do strážního koše, kde ho spustil do rukou kamarádů.

V tu chvíli začal dav tleskat; někteří staří vězeňští dozorci plakali, ženy na nábřeží se objímaly a bylo slyšet hlasy, volající v jakémsi návalu rozněžnění: „Milost tomu muži!“

Ten však cítil, že jeho povinností je ihned sestoupit a připojit se ke skupině vězňů. Aby se k nim rychleji dostal, přeručkoval po lanoví a rozběhl se po spodním ráhně. Všichni ho sledovali pohledem. Najednou v nich zatrnulo; ať to bylo tím, že byl unaven nebo že se mu zatočila hlava, jako by zaváhal a zavrávoral. Dav hlasitě vykřikl. Trestanec právě spadl do moře.

Pád byl nebezpečný. Vedle _Orionu_ kotvila fregata _Algésiras_ a ubohý trestanec se zřítil mezi obě lodi. Byla obava, aby se nedostal pod jednu nebo pod druhou. Čtyři muži rychle vskočili do loďky. Dav je povzbuzoval, úzkost znovu sevřela srdce všech, kdo přihlíželi. Trestanec se na hladině neobjevil. Zmizel v moři, aniž je rozvlnil, jako by byl spadl do sudu oleje. Hledali hákem, potápěli se. Marně. Pátrali po něm až do večera; nenašli ani jeho mrtvolu.

Nazítří toulonské noviny otiskly těchto několik řádků: „Dne 17. listopadu 1823. – Včera spadl do moře a utopil se trestanec, odsouzený k nucené práci na palubě _Orionu_, když se vracel z místa, kde zachránil námořníka. Jeho mrtvola nebyla nalezena. Pravděpodobně se dostal pod kůly arzenálu. Muž byl zapsán pod číslem 9430 a jmenoval se Jean Valjean.“

  

[^114]: Kope a v temné jámě ukrývá poklad, haléř, mince, oblázky, mrtvolu, přeludy, nic.

[^115]: Muži bez košilí – špan. revolucionáři.

[^116]: Špan. vojevůdce, bránil v r. 1808 Zaragozu proti Francouzům.

[^117]: Kapitulantský špan. generál z r. 1823.

[^118]: Čistého krále (špan.).
