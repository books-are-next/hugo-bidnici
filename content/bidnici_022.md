---
title: KNIHA SEDMÁ Vsuvka
contentType: prose
---

## (1)  
Klášter jako abstraktní pojem

Tato kniha je drama, v níž hlavní úlohu má nekonečno.

Člověk hraje úlohu vedlejší.

Když už se na naší cestě vyskytl klášter, byli jsme povinni tam vniknout. Proč? Protože klášter, ať na východě nebo na západě, ve starověku nebo v přítomnosti, ať patří pohanům, buddhistům, mohamedánům nebo křesťanům, je jedním z dalekohledů, které člověk zaměřuje k nekonečnu.

Není namístě, abychom rozváděli některé myšlenky, ale i když si ponecháme své výhrady a někdy i rozhořčení, musíme doznat, že kdykoli v člověku cítíme nekonečno, ať dobře nebo špatně chápané, vždycky se v nás probouzí úcta. V synagóze, v mešitě, v pagodě a ve vigvamu je něco hrozného, co nás odpuzuje, a něco vznešeného, čemu se klaníme. Jaké bezbřehé možnosti se nabízejí duši k rozjímání a k snění! Je to odlesk boží svítilny na lidské zdi.

## (2)  
Klášter jako dějinný činitel

Z hlediska dějin, rozumu a pravdy je klášternictví odsuzováno.

Jsou-li v některém národě nadbytečné kláštery, jsou to uzly v krevním oběhu, překážející instituce, střediska nečinnosti tam, kde by měla být střediska práce. Mnišské řády jsou pro širokou společenskou obec tím, čím je dubu jmelí, čím je bradavice pro lidské tělo. Daří-li se jim, jejich teřich ochuzuje zemi. Zřizování klášterů mělo význam na počátku civilizace, protože svým duchovním vlivem mírnilo barbarskou surovost; ale v době zralosti národů je na škodu. Když se řád uvolňuje a nastává období mravního úpadku, dávají kláštery špatný příklad a jsou institucí hodnou zavržení, jako byly kdysi v období mravní bezúhonnosti institucí spásonosnou.

Klášternictví se přežilo. Kláštery, kterým vděčí moderní civilizace za první výchovu, překážely jejímu růstu a škodily jejímu rozkvětu. A tak klášterní zřízení, které mělo člověka zdokonalovat, bylo v desátém století dobré, v patnáctém sporné a v devatenáctém století škodlivé. Mnišské malomocenství prohlodalo téměř až na kost dva obdivuhodné národy, Itálii a Španělsko, z nichž jeden byl světlem a druhý pýchou Evropy po celá staletí, a teprve v nynější době okřívají tyto dva slavné národy jen díky zdravému a mocnému léku z roku 1789.

Klášter, zejména starobylý ženský klášter, jaký se vyskytuje ještě dnes, na prahu tohoto století v Itálii, Rakousku a Španělsku, je z nejpochmurnějších výplodů středověku. Takový klášter je střediskem hrůzy. Katolický klášter je vlastně přeplněn temným zářením smrti.

Obzvlášť truchlivý je klášter španělský. Tam se pod klenbami plnými stínů, v přítmí dómů tyčí obrovské oltáře, vysoké jako katedrály; tam v temnotě visí na řetězech nesmírné bílé krucifixy; tam na ebenovém dřevě rozpínají své nahé údy velcí Kristové ze slonové kosti; jejich těla nejsou zkrvavělá, ale krvácejí; jsou ohyzdní a skvělí, mají lokty, ze kterých lezou kosti, mají odřená kolena, mají jizvy, které obnažují živé maso; jsou korunováni stříbrnými trny a přibiti zlatými hřeby, mají na čele kapky krve z rubínů a slzy z démantů v očích. Démanty a rubíny vypadají jako vlhké a dojímají k pláči bytosti zahalené dole v přítmí, které mají boky rozedrány žíněnými košilemi a důtkami s železnými hroty, prsa rozdrcená proutěným pletivem a kolena odřená při modlení; tyto ženy se považují za nevěsty; tyto přízraky si myslí, že jsou andělé. Uvažují? Ne. Mají vůli? Ne. Milují? Ne. Žijí? Ne. Jejich nervy zkostnatěly; jejich kosti zkameněly. Jejich závoj je utkán ze tmy. Jejich dech pod závojem se podobá tragickému oddychování smrti. Zakuklená abatyše je nabádá a povznáší až k svatosti a zároveň je děsí. Je to neposkvrněnost v celé své nepřístupnosti. Takové jsou španělské kláštery. Doupata pobožnosti, z nichž vane děs; sluje panen; místa, která si žádají krve.

Katolické Španělsko bylo papežštější než papež. Španělský klášter byl vzorem katolického kláštera. Panoval v něm orientální duch. Arcibiskup, nebeský kislar-aga, zamykal a špehoval serail duší vyhrazených Bohu. Jeptiška byla odaliskou, kněz eunuchem. Horlivé sestry byly vyvoleny a ve snách patřily Kristu. V noci sestupoval z kříže mladý krásný nahý muž a v klášterní kobce se stával středem mystického vytržení. Vysoké zdi chránily před každým zevním rozptýlením mystickou milenku, která měla ukřižovaného za svého sultána. Pohled do světa byl nevěrou. _Inpace_[^128] bylo náhradou za orientální kožený pytel. Co se na Východě házelo do moře, na Západě se pohřbívalo zaživa. Na obou stranách lomily ženy rukama; pro jedny byly přichystány mořské vlny, pro druhé hrob; zde byly topeny, tam zaživa pohřbívány. Příšerné srovnávání!

Dnešní obhájci minulosti, protože nemohou tyto skutečnosti popřít, se tomu posmívají. Do módy přišel pohodlný a podivný způsob, jak potlačit historické objevy, jak oslabit filozofické výklady a vyloučit všechna nepohodlná fakta a sporné otázky. Obratní řeknou: _Námět ke krasořečnění_. _Krasořečnění_, opakují hlupáci. Jean Jacques Rousseau krasořečník; Diderot krasořečník; Voltaire, řečnící o Calasovi, Labarrovi a Sirvenovi, krasořečník. Nevím, kdo nedávno vynalezl, že Tacitus je také krasořečník, že Nero byl obětí a že vlastně i ten ubohý Holofernes zasluhuje politování.

Ale skutečnosti se dají těžko pokroutit, brání se tomu. Osm mil od Bruselu, ve villerském opatství, viděl autor této knihy na vlastní oči pravý středověk, který má každý člověk na dosah; uprostřed louky, která byla klášterním nádvořím, jsou otvory podzemních kobek a na březích řeky Dyle jsou napolo pod zemí, napolo pod vodou čtyři kamenná vězení. To byly _inpace_. Každé to vězení má zbytky železných dveří, záchod a zamřížované okénko, které je zvenčí dvě stopy nad řekou a uvnitř šest stop nad podlahou. Zvenčí podél zdi, čtyři stopy hluboko, teče řeka. Podlaha, která zároveň sloužila za lůžko, byla neustále mokrá. V jednom vězení je přibit ke zdi zbytek železného kruhu; v jiném vidíme jakousi čtyrhrannou bednu, složenou ze čtyř žulových desek, příliš krátkou, aby v ní člověk ulehl, a příliš nízkou, aby se napřímil. Do ní vsazovali živoucí bytost a přikryli ji kamenným poklopem. To je skutečnost. Vidíme to. Dotýkáme se toho. Tato _inpace_, tato vězení, železné stěžeje, kruhy, okénko, pod kterým těsně teče řeka, kamenná bedna uzavřená žulovým poklopem jako hrobka – s tím rozdílem, že zde ten mrtvý byl živ –, blátivá podlaha, záchodová díra, potící se zdi – jaké to plané povídání a krasořečnění!

## (3)  
Za jakých podmínek můžeme ctít minulost

Mnišství, jaké bývalo ve Španělích a jaké je posud v Tbetu, znamenalo pro lidskou civilizaci jakousi plicní nákazu. Ničí životy. Docela prostě vylidňuje, protože mnišství je kastrace. Bylo bičem Evropy. Připojte k tomu časté znásilňování svědomí, vynucené řeholní sliby, feudalismus, který se opíral o klášter, zákon prvorozenství, který nadpočetné členy rodiny vháněl do klášternictví, hrůzy, o kterých jsme právě mluvili, _inpace_, zavřená ústa, zazděné mozky, tolik vzdělaných nešťastníků vsazených do vězení, věčné sliby, slavnostní obřad oblékání řeholního roucha, pohřbívání ještě živých duší! Vzpomeňte i na utrpení jednotlivců, úpadek národů, a ať jste kdokoliv, zachvějete se před kutnou a závojem, dvěma rubáši, které si lidé vymyslili.

A přes všechnu moudrost a pokrok se udržuje klášterní duch za jistých okolností a v určitých krajích i uprostřed devatenáctého století; podivné obnovování asketismu udivuje v této době celý vzdělaný svět. Umíněnost zastaralých řádů, které se snaží, aby se udržely, se podobá svéhlavosti žluklé pomády, která by chtěla, abychom si jí dále mazali vlasy, podobá se nárokům shnilé ryby, která chce, abychom ji snědli, dotěrnosti dětských šatů, které by chtěly, aby je oblékal dospělý, a chtivosti mrtvol, které by se chtěly objímat s živými.

Nevděčníci! řekne roucho, chránilo jsem vás ve zlých časech, proč mě už nechcete? Přicházím z mořských hlubin, říká ryba. Byla jsem růží, praví voňavka. Milovala jsem vás, říká mrtvola. Zušlechtil jsem vás a dal jsem vám vzdělání, říká klášter.

Na to je jen jedna odpověď: Kdysi.

Zdá se nám nemožné, abychom snili o nekonečném prodlužování života mrtvých věcí a o nadvládě balzamování, abychom obnovovali zastaralé pravdy, přezlacovali skříňky s ostatky svatých, dávali novou omítku na klášterní zdi, abychom znovu vysvěcovali relikviáře, obnovovali pověry, znovu živili fanatismus, abychom znovu uchopili kropáč a šavli, oživili mnišství a militarismus, věřili ve spásu společnosti rozmnožováním cizopasníků a abychom přítomnosti vnucovali doby minulé. Ale i pro takové teorie se najdou teoretikové. Tito teoretikové, ostatně lidé duchaplní, po­užívají jednoduchý prostředek: ohodí minulost omítkou, které říkají společenský řád, božské právo, mravnost, rodina, úcta k předkům, starobylá svrchovanost, posvátná tradice, zákonitost, náboženství; a chodí a vyvolávají: „Hleďte! Vezměte toto, počestní lidé!“ Podobná logika byla známa člověku antickému. Užívali jí také věštci. Natřeli křídou černou jalovici a volali: Je bílá. _Bos cretatus_.[^129]

I my občas ctíme minulost a šetříme ji, pokud svoluje zůstat opravdu mrtvou minulostí. Chce-li oživnout, útočíme na ni a hledíme ji skolit.

Pověry, pobožnůstkářství, licoměrné svatouškářství a předsudky, tyto příšery mají ve svém zakuklení tuhý život, zuby nehty se drží svého mámení a člověk musí jednu po druhé potírat, vypovídat jim neúprosnou válku bez příměří, neboť člověčenstvu je přisouzen osudem věčný boj s přeludy. Je těžko popadnout stín za hrdlo a srazit jej k zemi.

Klášter ve Francii v posledním jasu devatenáctého století je shromážděním sov, které hledí do slunce. Klášter, usvědčený z asketismu v plném středu města posvěceného rokem 1789, Řím, který se rozvíjí v Paříži ještě v roce 1830 a v roce 1848, to je přežitek, chyba v letopočtu. V obyčejných dobách chybu v letopočtu opravíme a vymažeme, když si jej přeslabikujeme. Ale nežijeme ve všední době.

Bojujme!

Bojujme, ale rozlišujme! Vlastností pravdy je, že nikdy nepřehání. Jaký důvod by ji nutil k tomu, aby přepínala? Jsou věci, které musíme vyhladit, a věci, které si musíme osvětlit a prohlédnout. Jaká síla spočívá ve shovívavém a vážném pozorování! Nepodpalujme tam, kde stačí obyčejné světlo.

A protože žijeme v devatenáctém století, jsme vesměs, všechny národy – v Asii jako v Evropě, v Indii jako v Turecku – proti aske­tickému uzavírání. Řekne-li někdo slovo kláštery, jako by řekl močály. Jejich zahnívání je zřejmé, jejich stojatost je nezdravá, jejich rozklad vyvolává mezi národy horečku, takže zakrňují; jejich rozmnožování se stává egyptskou ranou. S hrůzou vzpomínáme na země, kde fakíři, bonzové, santoni, kaluděrové, marabuti, žebraví siamští mniši a dervišové se rozlézají jako červi.

To je tedy řečeno, ale naskýtá se nám ještě náboženská otázka. Tato otázka má některé tajemné, téměř děsivé stránky; prosíme, aby nám bylo dovoleno upřeně se na ně zadívat.

## (4)  
Klášter z hlediska zásad

Lidé se sdružují a bydlí společně. Jakým právem? Každý má právo vyhledávat společnost.

Zavírají se. Jakým právem? Každý má přece právo otvírat a zavírat své dveře.

Nevycházejí. Jakým právem? Každý smí chodit sem tam, a v tom je obsaženo i právo zůstávat doma.

Co dělají tam doma? Šeptají, klopí oči; pracují. Zříkají se světa, městského ruchu, smyslných požitků, radostí, marností, pýchy a zájmů. Oblékají se do hrubých látek z vlny a lnu. Nikdo z nich nemá majetek. Vstoupí-li mezi ně boháč, zříká se svého jmění. Co má, dává všem. Urozený šlechtic nebo vznešený pán je postaven na roveň někdejšímu venkovanu. Cela je stejná pro všechny. Všichni si musí dát vyholit tonzuru, nosí stejnou kutnu, jedí týž černý chléb, spí na stejné slámě, a když umřou, je z nich stejný popel. Na ramenou mají stejný hábit a kolem boků stejný provaz. Je-li přikázáno, aby chodili bosi, všichni chodí bosi. Může tam být princ, a i on je stejný stín jako ti ostatní. Neužívají titulů. Rodná jména rovněž zmizela. Mají jen jména křestní. Všichni jsou shrbeni pod rovností křestních jmen. Zrušili pokrevné příbuzenství a ve svých řádech utvořili duchovní společenství. Jejich příbuzní jsou všichni lidé na světě. Pomáhají chudým a pečují o nemocné. Sami si volí ty, které potom poslouchají, jeden druhému říká „bratře“.

Zastavujete mě a voláte:

„Ale to je vzorný klášter!“

Stačí, aby to byl klášter v mezích možností, a vážil bych si ho.

A proto jsem mluvil v předešlé knize o klášteře s úctou. Od­myslíme-li si středověk, odmyslíme-li si Asii, vymezíme-li si historický a politický problém z hlediska čistě filozofického, oproštěného od nutnosti politického boje, za předpokladu, že se do kláštera vstupuje jen dobrovolně a že klášter drží ve svých zdech jen bytosti, které souhlasí se svým odloučením, budu vždycky pohlížet na klášterní společenství s jistou pozornou vážností a v mnohém ohledu i s uctivou povolností. Tam, kde je společenství, vzniká obec; a kde je obec, tam je právo. Klášter je uskutečněním hesla „Rovnost a bratrství“. Ach, jak veliká je volnost! A jaké nádherné změny přináší! Volnost stačí, aby přeměnila klášter v republiku.

Pokračujme.

Ale muži nebo ženy, kteří žijí za těmi čtyřmi zdmi a oblékají se do režných látek, jsou si rovni, říkají si bratře; to je správné, ale dělají ještě něco jiného?

Ano.

Co?

Nahlížejí do temnot, poklekají a spínají ruce.

Co to je?

## (5)  
Modlitba

Modlí se.

Ke komu?

K Bohu.

Co znamená modlit se k Bohu?

Je mimo nás nějaké nekonečno? A je toto nekonečno jediné, trvající nutně samou svou podstatou proto, že je nekonečné, a bylo by snad omezené, kdyby mu chyběla hmota? Je nutně chápající proto, že je nekonečnem, a bylo by omezeno, kdyby mu chybělo chápání? Probouzí v nás toto nekonečno představu podstaty, zatímco my můžeme přisuzovat sami sobě pouze představu jsoucnosti? Jinými slovy, není ono nekonečno absolutní tam, kde my jsme relativní?

A zároveň, jako je nějaké nekonečno mimo nás, není snad nějaké nekonečno v nás? Nejsou snad tato dvě nekonečna (jaké děsné množné číslo!) souřadná? Není ono druhé nekonečno jaksi závislé na prvním? Není jeho zrcadlem, odleskem, ozvěnou, není soustředěnou nevystižitelností druhé nevystižitelnosti? Je ono druhé nekonečno také tak chápající? Uvažuje? Miluje? Má vůli? Jsou-li si obě nekonečna sebe vědoma, má každé svůj princip vůle, a je snad proto vědomí jsoucna v nekonečnu nahoře a vědomí jsoucna v nekonečnu dole? Ono „já“ v dolním nekonečnu je duše, „já“ v nekonečnu nahoře je Bůh.

Spojovat v duchu nekonečno zde dole s nekonečnem tam nahoře – tomu říkáme modlit se.

Neodnímejme nic lidskému duchu; potlačujeme-li něco, jednáme nesprávně. Musíme zlepšovat, přetvářet. Jisté lidské schopnosti směřují do neznáma: myšlenka, rozjímání a modlitba. Neznámo je jako oceán. Co je svědomí? Magnetická střelka ukazující do neznáma. Myšlenka, rozjímání a modlitba jsou tajemné a mocné jiskření paprsků. Ctěme je. Kam míří ta velebná vyzařování duše? Do temnot, to jest k světlu.

Vznešenost demokracie záleží v tom, že nic nepopírá a v ničem neumenšuje lidskost. Vedle práv člověka téměř rovnocenně uznává práva duše.

Zákon praví: rozdrtit fanatismus a ctít nekonečno. Nechtějme jen poklekat pod strom stvoření, abychom mezi jeho ohromným větvovím hleděli k hvězdám. Máme svůj úkol: utvářet lidskou duši, bránit mystéria proti zázraku, klanět se nepochopitelnému a odmrštit nesmyslné, připustit z nevysvětlitelného jen nutné, ozdravit víru, odstraňovat z náboženství pověru a očistit Boha od nečistého hmyzu.

## (6)  
Absolutní hodnota modlitby

Jakákoli modlitba je dobrá, je-li upřímná. Svou modlitební knížku můžete mít třeba vzhůru nohama, ale ponořte se do nekonečna.

Víme, že existuje filozofie, která popírá nekonečno. Je také jiná chorobná filozofie, která popírá slunce; tato filozofie se jmenuje slepota.

Pokládat smysl, který nám chybí, za zřídlo pravdy dovede jen slepcova smělost.

Zajímavý je povýšený, velkopanský a útrpný postoj, který zaujímá tápající filozofie k filozofii zřící Boha. Jako bychom slyšeli volat krtka: Jsou k politování s tím svým sluncem!

Víme, že jsou slavní a mocní ateisté. Ti jsou v podstatě přiváděni k pravdě svými duševními schopnostmi a nejsou si ani zcela jisti, že jsou ateisty; jde jim jen o přesné stanovení pojmů, a i v tom případě, že v Boha nevěří, přestože jsou velcí duchem, dokazují jsoucnost boží.

Zdravíme v nich mudrce, i když jejich moudrost neúprosně pitváme.

Pokračujme.

Obdivuhodně snadno se lidé spokojí se slovy. Jedna severská metafyzická škola, trochu nasáklá mlhou, si myslila, že vnese revoluci do lidského myšlení, když nahradí slovo síla slovem vůle.

Říci „rostlina chce“ místo „rostlina roste“ by bylo jistě velmi účinné, kdyby se dodalo: vesmír chce. Proč? Z toho bychom vyrozuměli toto: rostlina chce, tedy má své vlastní já; svět chce, tedy má svého Boha.

Nám, kteří jsme opačného názoru než tato škola a nic a priori neodmršťujeme, se zdá mnohem obtížnější přičítat vůli nějaké rostlině, jak to dotyčná škola hlásá, než vesmíru, jejž popírá.

Popírat vůli nekonečna, to jest Boha, můžeme jen tehdy, popíráme-li nekonečno. Dokázali jsme to.

Popírání nekonečna vede přímo k nihilismu. Všechno se pak stává „rozumovým pojmem“. Důsledný nihilista totiž pochybuje i o existenci svého protějšku, vždyť sám si svou vlastní není zcela jist.

Z jeho hlediska je možné, že sám pro sebe je „výplodem svého ducha“.

Ale nepozoruje vůbec, že to, co popíral, vcelku vlastně uznává prostě tím, že vyslovuje slovo „duch“.

Zkrátka, filozofie, která na všechno odpovídá jednoslabičným slůvkem ne, uzavírá všechny cesty myšlence.

Na slůvko ne je jediná odpověď: _ano_.

Nihilismus nikam nevede.

Nicota neexistuje. Nula neexistuje. Všechno je něco. Nic je nic.

Člověk je živ spíš přitakáním k životu než chlebem.

Vidět a ukazovat nestačí. Filozofie musí mít průraznost; musí se snažit a s opravdovým úspěchem pokoušet o to, aby člověka zušlech­tila. Sokrates musí vstoupit do Adama a zplodit Marka Aurelia; jinými slovy, z člověka blaženého vytvořit člověka moudrého. Zaměnit ráj za školu. Věda má být lékem, který sílí srdce. Užívat světa… Jak smutný cíl a jak chatrná ctižádost! Jen nevzdělanec se pachtí za požitkem. Myslit, to je pravé vítězství duše. Ukojit lidskou touhu po myšlence, umožnit lidem, aby okusili omamnou sílu představy Boha, sbratřit v nich svědomí s vědou a tím srovnáváním je vést ke spravedlnosti, to je pravé poslání filozofie.

Mravnost je rozvinutím všech pravd. Rozjímání vede k činnosti. Absolutno se musí stát upotřebitelné. Ideál musí být lidské duši dýchatelný, jedlý a stravitelný. Takový ideál má právo říci: Vezměte a jezte, toto je tělo mé a toto je krev má! Moudrost je svaté přijímání. Jen tak přestane být neplodnou láskou k vědě a stane se jedinečným a svrchovaným způsobem lidského sbratření; jen tak se z filozofie povznese na náboženství.

Filozofie nesmí být vyhlídkou budovanou na srázech tajemství, abychom se z ní mohli po libosti rozhlížet jen pro ukojení své zvědavosti.

Protože chceme rozvést a osvětlit tuto otázku při jiné příležitosti, řekněme zatím jen, že nepokládáme člověka za východisko ani pokrok za cíl, leda by je poháněly dvě hybné síly: víra a láska.

Pokrok je cíl, ideál je vzor.

Co je ideál? Bůh.

Ideál, absolutno, dokonalost, nekonečno; slova totožná.

## (7)  
Buďme opatrní, chceme-li kárat

Historie a filozofie mají dva věčné úkoly, které jsou zároveň velmi prosté: potírat biskupa Kaifáše, soudce Drakonta, zákonodárce Trimalchiona a císaře Tiberia, to je jasné, přesné a průhledné a není v tom nic temného. Ale právo žít v ústraní i se svými nepříjemnostmi a svými zlořády chce být uznáváno a šetřeno. Klášternictví je jedním z lidských problémů.

Mluvíme-Ii o klášterech, o místech omylů i nevinnosti, o místech poblouznění i dobré vůle, o místech nevědomosti i oddanosti, o místech mučení, ale i mučednictví, musíme téměř vždycky říkat ano i ne.

Klášter je sama protismyslnost. Cílem je spása; prostředkem je sebeobětování. Klášter je svrchované sobectví, jehož výslednicí je svrchované odříkání.

Vzdát se vlády, abychom mohli vládnout, je asi heslem klášternictví.

V klášteře lidé trpí, aby se radovali. Kupují si směnku na smrt. Směňují pozemskou temnotu za nebeskou záři. V klášteře se peklo přijímá jako splátka na dědictví ráje.

Obléknutí závoje a kutny je sebevražda zaplacená nesmrtelností.

Nezdá se nám, že by podobný nápad zasluhoval posměch. Všechno je tam vážné, dobro i zlo.

Spravedlivý svraští obočí, ale nevysmívá se. Chápeme rozhorlení, ale nechápeme zlomyslnost.

## (8)  
Víra, zákon

Ještě několik slov.

Neschvalujeme, panuje-li v církvi pletichářství, nevážíme si duchovenstva, které je chtivé světské moci, ale všude ctíme přemýšlivého člověka.

Vítáme toho, kdo pokleká.

Víra! Víra je pro člověka nutností. Běda tomu, kdo v nic nevěří!

Kdo je ponořen do myšlenek, ten nezahálí. Je práce viditelná a neviditelná.

Rozjímat je asi tolik jako obdělávat půdu; myslit znamená jednat. Zkřížené ruce pracují, sepjaté ruce tvoří. Pohled k nebi je dílo.

Thales zůstal čtyři léta nečinný. A založil filozofii.

Pro nás mniši nejsou zahaleči a poustevníci nejsou lenoši.

Přemýšlet o záhadách je vážná záležitost.

Aniž oslabíme svá předcházející tvrzení, věříme, že živí si mají ustavičně připomínat hrob. V tomto bodě se kněz i filozof shodují. _Musíme umřít_, odpovídá opat řádu trapistů Horatiovi.

Spojovat vlastní život s myšlenkou na smrt je zákonem mudrce i askety. Po té stránce se asketa a mudrc sbližují.

Vidíme hmotný růst; přejeme si ho. Je však také mravní velikost; lpíme na ní.

Nerozvážné a zbrklé mysli říkají:

„K čemu jsou nečinné postavy z tajemných světů? Čemu slouží? Co dělají?“

Běda! V temnotách, které nás obkličují a které na nás čekají, v nevědomosti, co z nás zbude po onom velkém loučení, odpovídáme: není snad vznešenější práce nad onu, kterou vykonávají tyto duše. A dodáváme: A není snad práce užitečnější.

Je potřebí těch, kdo se stále modlí, aby orodovali za ty, kdo se nemodlí nikdy.

Pro nás je zásadní otázkou, jak mnoho myšlenek je vpleteno do modliteb.

Modlí-li se Leibnitz, je to velké; klaní-li se Bohu Voltaire, je to krásné. _Deo erexit Voltaire_[^130].

Jsme pro nábožnost proti pobožnůstkářství.

Jsme z těch, kdo věří, že odříkávané modlení je ubohé, ale že modlitba sama je vznešená.

Ostatně v této chvíli, kterou prožíváme a která na tváři devatenáctého století nezanechá naštěstí žádné stopy, v této chvíli, kdy má tolik lidí na čele vepsánu nízkost a duši málo povznesenou, kdy se tolik lidí pachtí za požitkem a obírá se jen pomíjejícím a nestvůrným hmotařstvím, v této chvíli každého, kdo se odříká světa, považujeme za úctyhodného. Klášter je odříkání. I marná oběť je obětí. Ukládáme-li si za úkol důsledný omyl, je v tom velikost.

Klášter sám o sobě, z ideálního hlediska a posuzovaný ze všech stran pravdivě a nestranně, a zejména ženský klášter, je nepopiratelně ozářen jistou důstojností, protože žena v našem světě trpí nejvíce a její dobrovolné vyhnanství v řeholi je jejím protestem.

Tak přísný a ponurý život v klášteře, jaký jsme zde právě načrtli, není žádný život, protože je nesvobodný; není to hrob, protože mu chybí úplnost smrti; je to podivné místo, kde vidíme jako na hřebenu vysokého pohoří z jedné strany propast, ve které právě jsme, a z druhé strany propast, v níž se octneme; je to úzká hranice plná přítmí, která odděluje dva světy, svět osvětlovaný a zatemňovaný zároveň, kde oslabený paprsek života se mísí s matným paprskem smrti; je to šerosvit hrobu.

My, kdo nevěříme tomu, v co věří tyto ženy, ale žijeme vírou jako ony, jsme nemohli nikdy pozorovat bez zbožné hrůzy a něžnosti a bez jakéhosi závistivého soucitu ty oddané, chvějící se a důvěřivé tvory, ty pokorné a vznešené duše, které se odvažují žít nad srázem záhad, které obráceny k neviditelnému světlu čekají mezi světem, jenž se jim uzavřel, a nebem, které se ještě neotevřelo. Jedinou útěchou je jim myšlenka, že vědí, kde ono světlo je, že touží po propastech a neznámu s okem upřeným do nehybných temnot a klečí zmámené, překvapené, rozechvělé a někdy povznášené hlubokým dechem věčnosti.

  

[^128]: Doživotní temnice.

[^129]: Nakřídovaný vůl (lat.).

[^130]: Voltaire vybudoval Bohu (lat. nápis na ferneyském kostele).
