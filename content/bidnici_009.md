---
title: KNIHA TŘETÍ Rok 1817
contentType: prose
---

(1)  
Rok 1817

  

Rok 1817 nazval Ludvík XVIII. s královskou troufalostí, která nepostrádala pýchy, dvaadvacátým rokem svého panování. V tom roce se proslavil pan Bruguière de Sorsum[^33]. Všechny vlásenkářské závody, které doufaly v návrat pudru a rajek, byly natřeny bleděmodrou barvou a posety bourbonskými liliemi. Byla to nevinná doba, kdy hrabě Lynch usedal každou neděli jako zádušní starosta v lavici hodnostářů v chrámu Saint-Germain-des-Prés v oděvu francouzského paira s červenou řádovou stužkou, dlouhým nosem a s důstojným profilem člověka, který vykonal něco vskutku mimořádného. Mimořádný čin, kterým se pan Lynch proslavil, byl tento: jako starosta města vydal Bordeaux 12. března 1814 trochu nakvap do rukou vévody angoulêmského. Za to se stal pairem. Móda roku 1817 utápěla čtyřleté až šestileté chlapečky v ohromných čepicích ze safiánu a s klapkami na uších, které vypadaly jako beranice Eskymáků. Francouzské vojsko bylo oděno bíle podle rakouského vzoru; plukům se říkalo legie a neoznačovaly se čísly, ale jmény departementů. Napoleon byl na Svaté Heleně, a protože mu Anglie odepřela zelené sukno, dával, si obracet staré kabáty. V roce 1817 zpíval Pellegrini a slečna Bigottiniová tančila; vládl Potier; Odry[^34] se ještě neobjevil. Paní Saquiová vystřídala Foriosa[^35]. Prušáci byli ještě ve Francii. Pan Delatot[^36] hrál velkou roli. Legitimita královského rodu se upevnila, když uťala nejprve ruku a potom hlavu Pleignierovi, Carbonneauovi a Tolleronovi[^37]. Kníže Talleyrand, nejvyšší komoří, a abbé Louis, vyhlédnutý ministr financí, se na sebe významně usmívali jako dva proroci; oba sloužili 14. července 1790 slavnou mši Federace na Martově poli; Talleyrand ji sloužil jako biskup a Louis přisluhoval jako jáhen. Roku 1817 bylo v tamních alejích vidět velké dřevěné sloupy, natřené na modro a se stopami zlatých orlů a včel, které se povalovaly v trávě a hnily v dešti. Byly to sloupy, které před dvěma lety podpíraly císařskou estrádu na májovém shromaždišti lidu. Tu a tam byly ožehnuty od táborových ohňů Rakušanů, ubytovaných poblíž Gros-Caillou. Dva nebo tři z těch sloupů zmizely ve strážných ohních, které zahřívaly široké ruce „císařských“. Slavnost májového shromáždění byla pozoruhodná tím, že byla pořádána v červnu a na Champ de Mars. V roce 1817 byly v oblibě dvě věci: Voltaire-Touquet a tabatěrka „à la Charte“[^38]. Nezapomenutelné vzrušení způsobila vražda spáchaná jakýmsi Dautunem, který vhodil hlavu svého bratra do kašny na trhu des Fleurs. V ministerstvu námořnictví bylo zahájeno vyšetřování o nešťastné fregatě Medúze[^39], které Chaumareixe pokrylo hanbou a Géricaulta slávou. Plukovník Selves odešel do Egypta a stal se tam mocným pašou Solimanem. Palác Thermes v ulici La Harpe byl proměněn v bednářskou dílnu. Na ploché střeše osmihranné věže Clunyjského paláce bylo vidět prkennou budku, která sloužila za observatoř Messierovi, námořnímu hvězdáři za vlády Luvíka XVI. Ve svém salóně se starobylým nábytkem, který měl zkřížené nožky a byl potažen modrým atlasem, předčítala vévodkyně Durasová třem nebo čtyřem přátelům[^40] své nevydané dílo _Ourika_. Na Louvru seškrabovali všechna N. Slavkovský most přišel o jméno a byl přezván na most Královské obory, – dvojí záhada, která zakuklila jednou ranou Slavkovský most i Botanickou zahradu. Zaznamenávaje si nehtem v Horatiovi, četl Ludvík XVIII. bedlivě o hrdinech, kteří se stali císaři, a o příštipkářích, kteří se prohlašovali za následníky, a měl dvě starosti: Napoleona a Mathurina Bruneaua[^41]. Francouzská akademie vypsala soutěž na námět _Radost, kterou přináší studium_. Pan Bellart[^42] byl obřadně výmluvný. V jeho stínu jsme viděli klíčit budoucího generálního prokurátora de Broë, který byl osudem předurčen za terč úšklebků Paul Louis Couriera. Tehdy se vyskytl falešný Chateaubriand jménem Marchangy, než se měl objevit i nepravý Marchangy jménem D’Arlincourt. _Claire d’Albe_ a _Malek–Adel_ platila za mistrovská díla a paní Cottinová byla tudíž prohlášena za přední spisovatelku své doby. Institut dal vyškrtnout ze seznamu členů akademika Napoleona Bonaparta. V Angoulêmu byla královským nařízením vybudována námořní škola, neboť vévoda angoulêmský byl velkoadmirál Francie, a tudíž bylo zřejmo, že město Angoulême má právo na všechny výhody námořního přístavu, nemají-li být poškozeny monarchistické zájmy. V ministerské radě se přetřásala otázka, mají-li se trpět plakáty, které zobrazují krkolomné kousky krasojezdce Franconiho, když se před nimi shlukují tlupy uličníků. Pan Paër, skladatel _Anežky_, dobrák s hranatým obličejem a bradavicí, řídil malé domácí koncerty, pořádané paní markýzou Sassenayovou v ulici Ville-l’Évêque. Všechna tehdejší děvčata zpívala _Saintavell­ského poustevníka_ na slova Edmonda Gérauda. V tisku _Žlutého trpaslíka_ vystřídalo _Zrcadlo_. Kavárna Lemblin byla pro císaře, na rozdíl od hostů kavárny Valois, kteří byli pro Bourbony. Vévoda Berry, na kterého už číhal vrah Louvel, se oženil se sicilskou princeznou. Paní de Staël byla už rok mrtvá. Královští gardisté vypískali slečnu Marsovou. Denní listy zmenšily svůj formát. Formát byl omezený, ale volnost veliká. _Le Constitutionnel_ byl konstituční. _La Minerve_ psala Chateaubrianda Chateaubriant. Tím _t_ si měšťáci tropili šašky z velkého spisovatele. V zaprodaných denících tupili úplatní novináři vyhnance z roku 1815; David podle nich už neměl talent, Arnault[^43] nebyl již duchaplný, Carnot[^44] poctivý, Soult nevyhrál žádnou bitvu; a je jisté, že Napoleon nebyl žádný génius. Ví se, že zřídkakdy dojde poštou dopis adresovaný vyhnanci, protože policie si vytkla za svatou povinnost každý zachytit. Ale to není nic nového; na to si stěžoval už i vypovězený Descartes. A když se David v jistém belgickém časopise rozhorlil, že nedostává dopisy, které mu známí píšou, zdálo se to roajalistickým listům velmi žertovné a při té příležitosti psance důkladně pošpinily. Výrazy _královrazi_ na jedné straně a _členové Konventu_ na druhé, _nepřátelé_ nebo _spojenci_, _Napoleon_ nebo _Buonaparte_ – oddělovala od sebe víc než propast. Všichni lidé dobré vůle se shodovali v mínění, že se revoluční období navždycky uzavřelo nástupem Ludvíka XVIII., kterému říkali „nesmrtelný původce charty“. Na náspu Pont-Neuf vytesali slovo _Redivivus_[^45] na podstavec, který byl přichystán pro sochu Jindřicha IV. Pan Piet[^46] založil v ulici Thérèse, číslo 4, tajné sdružení pro upevnění monarchie. Při vážných příležitostech říkávali vůdcové pravice: „Musíme napsat Bacotovi“[^47]. Pánové Canuel, O’Mahony a de Chappedelaine osnovali za tichého souhlasu králova bratra spiknutí, ale jejich podnik nakonec selhal. Spolek Černá jehlice kul pikle na vlastní pěst. Delaverderie se tajně smlouval s Trogovem. Veřejné mínění ovládal pan Decazes[^48], duch do určité míry svobodomyslný. Chateaubriand stával každé ráno v dlouhých kalhotách a trepkách v ulici Saint-Dominique číslo 27 u okna, na prošedivělých vlasech madrasový šátek, oči upíral do zrcátka, a maje před sebou skříňku s úplným nářadím zubního lékaře, čistil si překrásné zuby a přitom diktoval svému tajemníkovi, panu Pilorgeovi, změny v díle _Monarchie podle charty_. Kritika, která si osobovala právo rozhodovat, dávala přednost Lafonovi před Talmou. Pan de Féletz podpisoval své články písmenem A; pan Hoffmann písme­nem Z. Charles Nodier psal své dílo _Thérèse Aubert_. Rozvody byly zrušeny. Lycea se nazývala kolejemi. Studenti kolejí měli na límci bourbonskou zlatou lilii, ale prali se pro krále římského. Tajná zámecká policie donesla Její královské Výsosti, že je všude vystavována podobizna vévody Orleánského, který ve stejnokroji husarského plukovníka vypadá lépe než vévoda berryjský v uniformě dragounského plukovníka; to bylo vskutku nepříjemné. Pařížská obec dala na svůj náklad znovu pozlatit kupoli dómu Invalidů. Vážní lidé se tázali, co by v tom nebo v onom případě učinil pan de Trinquelague[^49]; pan Clausel de Montais se v několika bodech nepohodl s panem Clauselem de Coussergues[^50]; pan de Salaberry[^51] nebyl spokojen. Herec Picard, člen Akademie, která nepřijala Molièra, hrál _Dva Philiberty_ v divadle Odéon, na jehož průčelí byl dosud, i po stržení písmen, patrný nápis DIVADLO CÍSAŘOVNINO. Lidé byli pro i proti Cugnetovi de Montarlot[^52]. Fabvier[^53] se bouřil; Bavoux[^54] byl revolucionář. Nakladatel Pélicier vydával Voltaira pod názvem _Spisy Voltaira, člena Francouzské akademie_. „To naláká kupce,“ říkával prostoduchý nakladatel. Vládl všeobecný názor, že se pan Charles Loyson[^55] stane géniem století; ze závisti ho začali napadat, což je znamením slávy; napsali na něho tento verš:

_I když Loyson létá, je vidět, že má nohy?[^56]_

Kardinál Fesch[^57] odmítl složit svůj úřad a lyonskou diecézi spravoval pan de Pins, amasijský arcibiskup. Spor o Dappeské údolí mezi Francií a Švýcarskem začal pamětním spisem kapitána Dufoura, pozdějšího generála. Saint-Simon bez valné odezvy budoval svůj velký sen. Členem Akademie přírodních věd byl slavný baron Fourier, na něhož potomstvo zapomnělo, a v kterémsi podkroví žil neznámý Fourier, kterého ocení teprve budoucnost. Začala vycházet hvězda lorda Byrona: zmínka v básni spisovatele Millevoye ho představovala francouzským čtenářům jako _jakéhosi lorda Barona_. David d’Angers zkoušel opracovávat mramor. V malém shromáždění seminaristů ve slepé uličce Feuillantines hovořil abbé Caron s obdivem o neznámém knězi jménem Félicité Robert, známém později pod jménem Lamennais. Po Seině, pod okny Tuilerií od Pont Royal k mostu Ludvíka XV. kouřila, sem tam hrkala a funěla jako plovoucí pes podivná věc: byl to stroj, celkem nijak užitečný, jakási hračka, výmysl nějakého třeštidla, utopie, parník. Pařížané se lhostejně dívali na tu zbytečnost. Pan de Vaublanc[^58] zreformoval Akademii převratem, úředními rozkazy a pěknou várkou výnosů; všechna čest, pomohl několika duchům k členství, ale nepodařilo se mu, aby se tam sám dostal. Saintgermainské předměstí a Marsanský palác[^59] chtěly, aby se policejním prefektem stal pan Delaveau, protože byl zbožný. Dupuytren a Récamier[^60] se pohádali v posluchárně a vyhrožovali si pěstmi kvůli božskému původu Ježíše Krista. Cuvier četl jedním okem v Genezi a druhým v přírodě a pokoušel se zalíbit pobožnůstkářským zpátečníkům tím, že uváděl v soulad zkameněliny s texty Písma svatého a dokazoval, že se mastodonti klaněli Mojžíšovi. Pan François de Neufchâteau, záslužný udržovatel Parmentièrovy slávy, se namáhal, aby se místo pomme de terre (brambora) říkalo _parmentière_, ale nepovedlo se mu to. Abbé Grégoire, bývalý biskup, bývalý člen konventu a bývalý člen senátu, si vysloužil v polemikách roajalistů přízvisko ‚hanebný Grégoire‘. Úsloví _vysloužiti si co_ označil pan Royer-Collard za novotvar. Na třetím oblouku Jenského mostu jste rozeznali nový světlejší kámen, kterým před dvěma roky ucpali otvor, vyvrtaný pro minu, která měla na Blücherův rozkaz vyhodit most do povětří. Před soud byl pohnán muž, který spatřiv hraběte artoiského vcházet do chrámu Matky Boží, prohodil: _Safraporte, kde jsou ty časy, kdy jsem vídal Bonaparta zavěšeného do Talmy vcházet do Bal-Sauvage!_ Buřičská slova. Šest měsíců vězení. Zrádcové se bezostyšně ukazovali; lidé, kteří v předvečer bitvy přeběhli k nepříteli, se netajili svými odměnami a beze studu si vykračovali za jasného dne ve svém bohatství a hodnostech. V nestoudné a podplatné hanebnosti obnažovali zběhové od Ligny a Quatre-Bras svou monarchistickou oddanost, zapomínajíce, co je napsáno v Anglii na vnitřních zdech veřejných záchodků: _Please adjust your dress before leaving_.[^61]

Tady máte bez ladu a skladu všechno, co zmateně vyplulo ze vzpomínek na dnes už zapomínaný rok 1817. Dějiny opomíjejí všechny podrobnosti a nemohou dělat nic jiného; utopily by se v nekonečnosti. A přece ty podrobnosti, které neprávem považujeme za malé, mají svou cenu a užitečnost, protože v lidském životě není bez ceny žádný čin, jako není bez ceny jediný lupínek v přírodě. Právě z rysů roků se skládá tvář století.

A v tom roce 1817 si čtyři mladí Pařížané ztropili „povedený žert“.

## (2)  
Dvě čtveřice

  

Jeden z těch Pařížanů byl z Toulouse, druhý z Limoges, třetí z Cahorsu a čtvrtý z Montaubanu; byli to však studenti, a kdo v Paříži studuje, stane se brzo Pařížanem.

Byli to bezvýznamní mladíci; všichni už jsme viděli podobné; čtyři nejnahodilejší ukázky; ani dobří ani zlí, ani učení ani hloupí, ani géniové ani hlupáci; zkrášlil je půvabný duben, kterému říkáme dvacet let. Byli to čtyři takzvaní Oskarové; neboť v té době nebyli ještě Arturové v módě. _Zapalte na jeho počest vůně Arábie_, zpívala romance, _Oskar se blíží, Oskar, a já jej uvidím!_ Všechno vycházelo z Ossiana, všechno skandinávské a kaledonské bylo elegantní; čistý anglický vkus se ujal teprve později a první ze všech Arturů, Wellington, právě nedávno vyhrál bitvu u Waterloo.

Naši Oskarové se jmenovali Felix Tholomyès, Fameuil, Listolier a Blachevelle. Každý z nich měl pochopitelně milenku. Blachevelle miloval Favouritu, kterou tak pojmenovali, poněvadž byla nějaký čas v Anglii; Listolier zbožňoval Jiřinu, která si zvolila za své válečné jméno název květiny; Fameuil vášnivě miloval Zefinu – zkráceninu Josefiny; Tholomyès měl Fantinu, které pro bohaté kadeře, jež měly barvu slunce, říkali Zlatovláska.

Favourita, Jiřina, Zefina a Fantina byly čtyři úchvatné dívky, vonné a zářivé, dosud tak trochu švadlenky; zmateny poněkud svými milostnými pletkami, neopustily ještě úplně své šitíčko, avšak ve výrazu tváře jim zůstal zbytek vyrovnanosti pramenící z práce a v duši pel počestnosti, jejž první poklesek ještě nesetře. Jedné z té čtveřice – té nejmladší – říkali mladá, druhé zas stará. Staré bylo třiadvacet let. Abychom nic nezatajovali, musíme říci, že první tři dívky byly zkušenější, bezstarostnější a obeznámenější s životem než Fantina Zlatovláska, která prožívala teprve svou první lásku.

Jiřina, Zefina, natož Favourita by to stěží mohly o sobě tvrdit. Jejich román, sotva započatý, měl již více než jednu kapitolu, a milenec, který se v první kapitole nazýval Adolf, objevil se v druhé jako Alfons a ve třetí jako Gustav. Bída a koketnost jsou dvě osudné rádkyně; jedna plísní, druhá lichotí; a krásky z lidu mají obě ty rádkyně, každá jim našeptává podle svého. Špatně střežené duše naslouchají. Tak dochází k pádu a k tomu, že lidé házejí po takové dívce kamenem. Svět jim pak dokazuje, jak zářná je neposkvrněnost a nepřístupnost. Jenomže co dělat, když má panna hlad?

Favouritě, která byla v Anglii, se Zefina a Jiřina obdivovaly. Velmi brzy si zařídila vlastní byt. Její otec byl profesor matematiky, chvástavý hrubec, starý mládenec, který chodil i ve vysokém věku po domech dávat hodiny. Jako mladý učitel kdysi zahlédl, jak se jedné komorné zachytila sukénka na mřížce u krbu, a tak ho to pobláznilo, že se do komorné zamiloval. Výsledkem toho byla Favourita. Potkávala občas svého otce a ten ji zdravil. Jednou zrána k ní přišla stařena, která vypadala jako stará modlářka, a řekla jí:

„Vy mě neznáte, slečno?“

„Ne.“

„Jsem tvá matka.“

Nato stařena otevřela kredenc, napila se a najedla, dala si přinést vlastní matraci a zařídila se v bytě po svém. Tato matka, bručavá pobožnůstkářka, nikdy na Favouritu nepromluvila, po celé hodiny ani nehlesla, snídala, obědvala, večeřela za čtyři, chodila k domovníkovi na trochu řeči a pomlouvala u něho svou dceru.

Jiřinu připoutalo k Listolierovi a snad i k ostatním a k lenosti to, že měla příliš krásné růžové nehtíčky. Jak je možno pracovat s takovými nehty? Dívka, která chce zůstat ctnostnou, nesmí litovat svých rukou. A Zefina získala Fameuile vzdorovitým a zas mazlivým tónem, s nímž říkávala: „Ano, pane.“

Protože jejich mládenci byli přáteli, staly se dívky přítelkyněmi. Podobné lásky jsou vždycky zdvojeny přátelstvím.

Mravnost a uvažování je dvojí věc; řekněme, i když pomlčíme o těch pochybných rodinkách, že Favourita, Zefina a Jiřina byly dívky filozofky a Fantina dívka mravná.

Opravdu mravná? A co Tholomyès? Šalomoun by odpověděl, že láska je podstatnou částí mravnosti. Jen vám prozradíme, že láska Fantinina byla její první láskou, láskou jedinou a věrnou.

Z celé čtveřice byla jediná, které tykal jen jeden muž.

Fantina byla z těch bytostí, které rostou takřka ze dna lidské společnosti. Pocházela z nejnezbadatelnějších houštin sociální tmy, nesla na čele znamení bezejmennosti a nevědomosti o svém původu. Narodila se v Montreuil-sur-Mer. Kdo byli její rodiče? Kdo by to mohl říci? Nikdo neznal jejího otce ani matku. Jmenovala se Fantina. Proč právě Fantina? Nikdo ji pod jiným jménem neznal. Když se narodila, vládlo ještě direktorium. Neměla žádné rodné jméno, protože neměla rodinu; a protože církev už neexistovala, nebyla ani pokřtěna. A tak dostala jméno, kterým ji oslovil náhodný chodec, jehož potkala jako maličká a bosá na ulici. Dostala jméno právě tak, jako jí za deště spadla kapka na čelo.

Říkali jí Fantinka. Nikdo nic bližšího nevěděl. To stvořeníčko prostě přišlo na svět. V deseti letech opustila Fantina město a šla sloužit k okolním sedlákům. Když jí bylo patnáct, „šla hledat štěstí“ do Paříže. Fantina byla krásná a zůstala čistá, jak dlouho mohla. Byla to hezká zlatovláska s krásnými zuby. Věnem měla zlato a perly, ale zlato měla na hlavě a perly v ústech.

Pracovala, aby se udržela naživu; a později také jen proto milovala, neboť i srdce hladoví.

Milovala Tholomyèse.

Pro něho to bylo milkování, pro ni horoucí láska. Ulice v Latinské čtvrti, kde se to hemží studenty a grizetkami, byly svědky počátku toho snu. Fantina dlouho prchala před Tholomyèsem, ale tak, aby ho vždycky zase potkala v onom bludišti na návrší Panteonu, kde se navazuje a rozvazuje tolik milostných pletek. Je to únik, který se podobá vyhledávání. Zkrátka, selanka počala.

Blachevelle, Listolier a Fameuil tvořili kroužek, jehož hlavou byl Tholomyès. Ten jediný z nich byl duchaplný.

Tholomyès byl starý věčný student; byl bohatý, měl čtyři tisíce ročního důchodu; čtyři tisíce ročního důchodu, to na návrší svaté Jenovefy budilo náramný poprask. Tholomyès byl třicetiletý, nevalně zachovalý světák. Byl samá vráska a měl málo zubů; začínal plešatět a sám říkával bez zármutku: _ve třiceti pleš, ve čtyřiceti hlava jako koleno_. Špatně trávil a jedno oko mu stále slzelo. Ale čím víc vadlo jeho mládí, tím víc kvetl jeho humor; zuby nahrazoval vtipy, vlasy veselostí, zdraví ironií, a slzící oko se neustále smálo. Byl sešlý, ale celý kvetl. Jeho mladost, předčasně se dávající na ústup, vyklízela bojiště spořádaně, se salvami smíchu a v plné palbě. Divadlu Vaudeville zadal hru, ale odmítli ji. Sem tam složil trochu veršů. Kromě toho povzneseně pochyboval o všem, což slaboši pokládají za projev velké síly. A protože byl ironický a plešatý, byl pokládán za hlavu kroužku. _Iron_ je slovo anglické a znamená železo. Odvozujeme snad odtud slovo ironie?

Jednoho dne si vzal Tholomyès ostatní tři stranou a s věšteckým posunkem jim řekl:

„Už je tomu skoro rok, co nás Fantina, Jiřina, Zefina a Favourita žádají, abychom jim připravili nějaké překvapení. My jsme jim je slavnostně přislíbili a ony nám to stále připomínají, zejména mně. Jako v Neapoli staré babky bez přestání volají na svatého Januaria Faccia gialluta, fa o miracolo, zažloutlá tváři, učiň zázrak!, tak naše krasavice bez přestání volají: Tholomyèsi, kdy už zplodíš to své překvapení? Zároveň nám píší rodiče. Hotová křížová palba. Myslím, že nadešel rozhodný okamžik. Pohovořme si o tom.“

Nato Tholomyès přitlumil hlas a tajemně navrhl něco tak veselého, že se ozval ohromný a nadšený řehot ze všech čtyř hrdel najednou, a Blachevelle vykřikl:

„Ale to je skvělý nápad!“

Šli právě kolem zakouřené hospody, vstoupili dovnitř a zbytek jejich rozhovoru se ztratil v tabákovém dýmu.

Výsledkem tohoto spiknutí byl oslňující výlet určený na příští neděli, na který čtyři mládenci pozvali svá čtyři děvčata.

## (3)  
Čtyři a čtyři

  

Jen ztěžka si dnes umíme představit výlet studentů s grizetkami do přírody před pětačtyřiceti lety. Paříž už nemá své bývalé okolí; za půl století se úplně změnil vzhled toho, co bychom mohli nazvat život za branami Paříže. Tam, kde jezdívaly dvojkolky, jezdí vozy; tam, kde pluly čluny, plují teď parníky; dnes je Fécamp tím, čím byl tehdy Saint-Cloud. Paříž z roku 1862 je město, jehož předměstím je celá Francie.

Naše čtyři milenecké dvojice provedly svědomitě všechny tehdy možné pošetilůstky, které skýtal výlet do přírody. Prázdniny právě začínaly a byl horký a jasný letní den. V předvečer výletu napsala Tholomyèsovi Favourita, která jediná z děvčat uměla psát: „Ranní ptáče dál doskáče.“ A proto vstali v pět ráno. Dostavníkem se dostali do Saint-Cloud, kde si prohlédli vyschlou fontánu a zvolali: „Je asi moc krásná, když je v ní voda!“ Snídali v hostinci _U mouřenína_, jejž tehdy ještě nenavštívil Castaing[^62], zaplatili si jednu hru v kroužky v křížovém stromořadí u velkého rybníka, vstoupili do Diogenovy lucerny, zahráli si o bonbónky v ruletě u Sèvreského mostu, natrhali kytice květin v Puteaux, nakoupili zákusky v Neuilly, všude jedli jablečné dortíčky a byli dokonale šťastni.

Dívenky hlučely a štěbetaly jako pěnkavy, když uletí na svobodu. Bylo to opojení. Nedaly mladíkům ani chvilku pokoj a kočkovaly se s nimi. Jitřní opojení života! Rozkošná léta! Křídlo vážek se chvěje. Ach! Ať jste kdokoliv, vzpomínáte si? Kráčeli jste někdy houštinami a odhrnovali jste větve, aby se nic nestalo půvabné hlavičce dívky, která šla za vámi? Zasmáli jste se, když jste po dešti uklouzli na zvlhlém trávníku v doprovodu milované ženy, která vás zadržela rukou a vykřikla: „Ach, mé nové střevíčky! Ty vypadají!“

Řekněme hned, že tuto rozjařenou společnost nepotkala ona příjemná nepříjemnost, malá prška, ačkoliv Favourita, když vyšli do přírody, řekla kantorským a mateřským tónem: _Hlemýždi lezou po cestičkách. To znamená, že bude pršet_.

Všechny čtyři byly k zbláznění hezké. Starý dobrák, pan Chevalier de Labouïsse, klasický básník, proslulý v té době svou Leonorou, bloudil tehdy pod kaštany v Saint-Cloud, a když o desáté ranní uzřel, jak se kolem něho mihly, zvolal: _Je jich o jednu víc!_ Myslil přitom na Grácie. Favourita, milenka Blachevellova, ta, jíž bylo třiadvacet let, „stará“, běžela napřed pod mohutnými zelenými větvemi, přeskakovala příkopy, ztřeštěně přelézala křoviska a vedla celý ten radostný průvod svižně a vzrušeně jako mladý faun. Zefina a Jiřina, které náhoda obdařila půvaby, jež se navzájem doplňovaly, dobře věděly, že jim to spolu sluší, a proto se navzájem neopouštěly, víc z koketnosti než z náklonnosti, a opírajíce se jedna o druhou, napodobily pózy anglických dam; tehdy se objevily první anglické obrázkové časopisy a u žen začínala být v módě melancholie jako později byronismus u mužů, a vlasy něžného pohlaví počínaly smutečně splývat. Zefina a Jiřina nosily ještě ruličky. Listolier a Fameuil, zabraní do rozhovoru o svých profesorech, vykládali Fantině, jaký je rozdíl mezi panem Delvincourtem a panem Blondeauem[^63]. Zdálo se, že Blachevelle je stvořen jenom proto, aby v neděli nosil přes ruku Favouritin kašmírový šátek.

Tholomyès šel vzadu a ovládal celou společnost. Byl neobyčejně veselý, ale všichni cítili jeho pevnou ruku; v jeho bodrosti bylo kus tyranství; jeho hlavní ozdobou byly širokánské nankinové pantalóny se štruplemi z měděné pleteniny, v ruce měl důkladnou španělku za dvě stě franků, a protože si dovoloval kdeco, měl v ústech podivnou věc, které říkali doutník. Poněvadž mu nebylo nic svaté, kouřil.

„Ten Tholomyès je úžasný,“ divili se ostatní s úctou. „Jaké má pantalóny! A jak je rázný!“

Fantina byla vtělená radost. Její skvělé zuby měly zřejmě přikázáno od Boha, aby se smály. Svůj slamáček s dlouhými bílými pentlemi nosila raději v ruce než na hlavě. Její husté zlaté vlasy, stále poletující kolem hlavy a lehce se rozplétající, takže je bylo třeba neustále urovnávat a spínat, byly jako stvořeny pro Galatein útěk pod vrbami. Její růžové rty půvabně švitořily. Koutky jejích úst, rozkošnicky zdvižené jako na tvářích antické bohyně Erigony, vypadaly, jako by chtěly smělce povzbudit; ale její dlouhé řasy plné stínů se něžně klopily, jako by chtěly pokárat tu nápadnou živost dolní části obličeje. V celé její tváři bylo cosi jásavého a planoucího. Měla na sobě šaty slézové barvy z lehké vlněné látky, malé hnědočervené střevíčky se stužkami, které kreslily _x_ na její jemné, bílé prolamované punčošce, a zvláštní mušelínový kabátek, marseillský výtvor, takzvaný canezou, což je zkomolenina slova quinze août (15. srpen), vysloveného po canebiersku, a značí krásné počasí a jižní žár. Ostatní tři méně ostýchavé – jak jsme řekli – měly hluboké výstřihy, což v létě, zejména s kloboukem plným květin, vyhlíží velmi půvabně a dráždivě; ale vedle těch odvážných ústrojů vypadal marseillský canezou zlatovlasé Fantiny se svou průsvitností, prostořekostí a úmyslným zamlčováním, skrývající a odhalující zároveň, jako vyzývavý vynález cudnosti. A pověstný soud lásky, kterému předsedala vikomtesa Cettová, žena s očima zelenýma jako moře, by možná přiřkl cenu koketnosti tomuto canezou, který se ucházel o cenu počestnosti. Nejprostší bývá nejvypočítavější. To se někdy stává.

Oslňující tvář, křehký profil, hluboce modré oči, těžká oční víčka, chodidla klenutá a malá, zápěstí a kotníky obdivuhodně skloubené, bílá pleť, kterou sem tam protkávalo pletivo modrých žilek, dětsky svěží tváře, krk hodný aiginské Junony, šíje silná a pružná, ramena, jako by je vymodeloval Coustou, mezi lopatkami rozkošný důlek, patrný pod mušelínem; veselost mírněná snivostí; výtvarně krásná – taková byla Fantina; a pod těmi hadříky a stužkami jsi tušil sochu a v té soše duši.

Fantina byla velmi hezká, aniž si toho byla příliš vědoma. Vzácní blouznivci, tajemní kněží krásy, kteří každou věc porovnávají s mlčenlivou dokonalostí, by byli v té švadlence pod průzračností čistě pařížského půvabu vytušili posvátnou antickou eufonii. Tato dívka záhadného původu měla ušlechtilost rasy. V její kráse se pojil styl s rytmem. Styl je tvar ideálu; rytmus je jeho pohyb.

Řekli jsme, že Fantina byla vtělená radost. Fantina byla také vtělená cudnost.

Kdo by ji byl bedlivě pozoroval, poznal by, že při vší opojnosti mládí, jara a milkování z ní dýchá nepřemožitelný půvab zdrženlivosti a skromnosti. Zůstal jí dětský údiv. Cudný údiv je právě onen odstín, jímž se Psyché liší od Venuše. Fantina měla dlouhé bílé prsty, jemné prsty vestálky, která zlatou jehlicí prohrabuje posvátný oheň. Ačkoliv by byla Tholomyèsovi nic neodepřela – jak později až příliš dobře uvidíme –, měla její tvář v klidu svrchovaně panenský výraz; někdy ji náhle přepadl jakýsi druh vážné důstojnosti, ba téměř přísnosti, a nic u ní nebylo tak nápadného a nic tolik nemátlo, jako rychlý přechod z radosti do rozjímání, které následovalo bez přechodu po výbuchu veselí. Tato nenadálá vážnost, často přísně zdůrazňovaná, se podobala pohrdání bohyně. Čelo, nos a brada měly pravou míru, správné křivky, velmi zřetelnou souměrnost rozměrů, na nichž závisí soulad tváře; na místě, kde kořen nosu přechází v horní ret, měla sotva znatelný a půvabný rys, tajemné znamení čistoty, pro které se zamiloval Barbarossa do Diany, kterou nalezli v ikonských vykopávkách.

Láska je hřích; budiž. Fantina byla nevinnost, kterou hřích nepošpinil.

## (4)  
Tholomyès má takovou radost,  
že zpívá španělskou píseň

  

Celý den byl od rána až do večera spředen z jitřních červánků. Jako by celá příroda měla svátek a smála se. Květinové záhony v Saint-Cloud vydechovaly vůně; vánek od Seiny načechrával listí, stromy mávaly větvemi ve větru; včely plenily jasmín; cháska motýlů se vrhla na řebříček, jetel a ovsíř; ve vznešeném parku francouzských králů byla spousta ptáků tuláků.

Čtyři šťastné mladé párky jen zářily, okouzleny sluncem, volnou přírodou, květy, stromovím.

A v této rajské pospolitosti se dívky smály, zpívaly, běhaly, tančily, honily motýly, trhaly svlačce, smáčely své růžové prolamované punčochy ve vysoké trávě, byly svěží, bláznivé, nikterak se nepohoršovaly, když dostávaly sem tam polibky od všech čtyř mládenců, vyjma Fantinu, milující a uzavřenou v zasněném a plachém zdráhání.

„Ty,“ řekla jí Favourita, „ty musíš mít vždycky něco extra.“

Takové jsou radosti. Potulky šťastných milenců jsou výzvou k životu a všude vnášejí něhu a jas. Byla jednou jedna víla, která vykouzlila louky a stromy jen a jen pro milence. Odtud asi ty věčné toulky po lesích, to věčné vyhledávání přírody milostnými dvojicemi, vyhledávání, které stále znova začíná a které potrvá, pokud budou na světě lesní houštiny a mladiství milenci. Odtud ta obliba jara u těch, kdo přemítají. Patricij i chuďas, vévoda, velmož i selský hoch, dvořan i měšťák, všichni jsou poddanými této víly. Zaznívá smích, jeden hledá druhého, ve vzduchu se chvěje zář zbožňování, ach, jaká to proměna, milujeme-li! I notářský písař se stává bohem. Tlumené výkřiky, pronásledování v trávě, letmá objetí, slovník zamilovaných, který zní jako píseň, zbožňování, které se prozrazuje jedinou slabikou, třešně, které jedny rty mlsají z druhých, to všechno hoří a proměňuje se v nebeskou blaženost. Krásné dívky samy sebe marnotratně rozdávají. Věří, že tomu nikdy nebude konec. Filozofové, básníci, malíři pozorují opojení a nevědí si s ním rady, tak jsou oslněni. Odjezd na Kythéru! volá Watteau; Lancret, malíř prostého lidu, maluje své měšťáky obestřené modří; Diderot otvírá náruč všemu milkování; a ďUrfé do něho přidává druidy.

Po snídani si naše čtyři dvojice šly prohlédnout takzvaný královský záhon, na kterém byla vystavena nově přivezená rostlina z Indie, na jejíž jméno si právě nemůžeme vzpomenout a která v té době vábila celou Paříž do Saint-Cloud; byl to roztodivný a půvabný stromeček s vysokým pněm, jehož nespočetné větvičky jako nitě jemné, rozcuchané a bezlisté, byly pokryty miliónem droboulinkých bílých hvězdiček, vypadalo to, jako by stromeček měl vlasy zavšivené květy. Kolem něho neustále postával hlouček obdivovatelů.

Když si prohlédli stromek, zvolal Tholomyès:

„Nabízím vám projížďku na oslících!“

Když ujednal poplatek s oslařem, vrátili se přes Vanves a Issy. V Issy se zastavili. Park, dnes národní majetek, který tehdy patřil zbrojaři Bourguinovi, byl náhodou otevřen. Prošli branou, navštívili sochu poustevníka v jeskyni, vyzkoušeli různé tajemné hříčky pověstného zrcadlového salónu, chlípné zbytečnosti hodné satyra, který se stal milionářem, nebo Turcareta[^64] proměněného v Priapa. Důkladně se pohoupali ve velké síti, přivázané ke dvěma kaštanům, které proslavil abbé de Bernis ve svých básních. Zatímco za vše­obecného smíchu mládenci houpali jednu krasavici po druhé, až děvčatům poletovaly sukně, že by si i Greuze přišel na své, zanotoval Tholomyès, tak trochu Španěl, neboť Toulouse je sestřenicí Tolosy, melancholický nápěv staré písně _gallegy_, pravděpodobně inspirované spanilou dívkou, míhající se v prudce rozhoupané houpačce mezi dvěma stromy:

_Soy de Badajoz.  
Amor me flama.  
Toda mi alma  
Es en mi ojos  
Porque enseñas  
A tus piemas.[^65]_

Jediná Fantina se nechtěla dát houpat.

„Nemám ráda takové netýkavky,“ zabručela Favourita dost ostře.

Když skončila projížďka na oslech, čekala je nová radost; jeli na loďce po Seině a z Passy šli pěšky až k bráně Étoile. Byli, jak si vzpomínáme, na nohou od rána od pěti hodin; ale co, na tom nesejde!

_V neděli neexistuje únava_, řekla Favourita, _v neděli se prostě únava nekoná_. Čtyři párky, štěstím celé bez sebe, se ke třetí hodině odpoledne svezly po ruské skluzavce, zvláštní stavbě, která stála na návrší Beaujon a jejíž křivky se vinuly mezi stromy na Champs-Elysées.

Co chvíli se Favourita ptala:

„Co je s tím překvapením? Já chci překvapení.“

„Jen trpělivost,“ odpovídal Tholomyès.

## (5)  
U Bombardy

  

Když dostatečně užili ruské skluzavky, pomyslili na oběd; a rozjařená osma, konečně trochu unavená, uvázla v hospůdce, kterou zařídil na Champs-Elysées slavný hostinský Bombarda, jehož hlavní závod byl v ulici Rivoli vedle průchodu Delorme.

Velký, ale ošklivý pokoj s přístěnkem a postelí vzadu (protože v neděli byl hostinec přeplněný, musili vzít zavděk tímto pelechem); dvěma okny mohli za jilmy pozorovat nábřeží a řeku; nádherný srpnový paprsek lehce klouzal po oknech; dva stoly; na jednom pyšná hora kytic pomíchaných s dámskými a pánskými klobouky; za druhým usedly čtyři dvojice kolem lákavého nakupení mis, talířů, sklenic a lahví; džbánky piva se pletly mezi lahvemi vína; málo pořádku na stole a pod ním nepořádek:

_zpod stolu vycházel hluk,  
jako když ryčným pochodem hlomozí pluk,_

jak říká Molière.

Tak vypadala kolem půl páté večer selanka, která začala o páté ranní. Slunce zapadalo, hlad pominul.

Champs-Elysées, plné slunce a davu, byly jen zář a prach, dvě věci, z nichž se skládá sláva. Obě mramorová sousoší „koní z Marly“ se vzpínala a řičela v zlatisté mlze. Kočáry projížděly sem tam. Škadrona skvělé osobní stráže s trubačem v čele kráčela po třídě Neuilly; bílý prapor, lehce zarůžovělý září zapadajícího slunce, se třepotal na báni Tuilerií. Náměstí Svornosti, které se opět stalo náměstím Ludvíka XV., překypovalo procházejícími se spokojenými lidmi. Nemálo z nich mělo stříbrnou lilii na bílé moaré stužce, která v roce 1817 ještě docela nezmizela z knoflíkových dírek. Sem tam uprostřed přizvukujících hloučků zpívaly malé holčičky, točící se v kole, bourbonskou písničku, která byla tehdy velice oblíbená, protože pomáhala zesměšňovat stodenní vládu, a která končila opakováním věty:

_Vraťte nám z Gentu našeho otce,  
vraťte nám našeho tatíčka._

Houfy svátečně nastrojených obyvatel předměstí, tu a tam i s odznaky bourbonských lilií, jaké nosili měšťáci, se rozlévaly po velkém náměstí a po náměstí Marigny, házely kroužky, jezdily na kolotoči; někteří lidé popíjeli; jiní, jako sazečští učňové, měli papírové čáky; bylo slyšet jejich smích. Všechno se veselilo. Byl to čas nepopiratelného míru a hluboké bezpečnosti královské vlády; byla to doba, ve které důvěrné a zvláštní hlášení policejního prefekta Anglèse králi o pařížských předměstích končilo těmito řádky:

„Uvážíme-li, Sire, dobře všechny okolnosti, není třeba se bát lidí. Jsou bezstarostní a neteční jako kočky. Prostý lid na venkově je nepokojný, obyvatelé Paříže nikoli. Jsou to všechno drobní lidé. Ze dvou, Vaše Veličenstvo, by se dal udělat jeden Váš granátník. Lůza hlavního města nebudí strach. Je nápadné, jak obyvatelstvo v posledních padesáti letech zakrnělo; lidé z předměstí Paříže jsou menší než před revolucí. Nejsou nebezpeční. Celkem je to neškodná holota.“

Že by se kočka mohla proměnit ve lva, to považovali policejní prefekti za nemožné; ale stalo se to, a v tom je právě zázračná síla pařížského lidu. Ostatně kočka tak podceňovaná panem hrabětem Anglèsem byla uctívána v antických republikách; v očích jejich občanů ztělesňovala svobodu a jako protějšek k Minervině bezkřídlé soše v Pireu byla na veřejném náměstí v Korintě postavena ohromná bronzová kočka. Naivní policie z doby restaurace soudila pařížský lid příliš shovívavě. Ať si tomu věří, kdo chce a jak chce, není to „neškodná holota“. Pařížan je Francii tím, čím byl Athéňan Řecku; nikdo nespí tak dobře jako on, nikdo není upřímněji lehkomyslnější a línější než on, nikdo se neumí lépe přetvařovat, že zapomněl, než on, ale ať mu nikdo nevěří; je schopen si ničeho nevšímat, ale jde-li za slávou, je ve svém zápalu hoden obdivu. Dejte mu píku, a provede vám 10. srpen; dejte mu pušku, a máte Slavkov. Je oporou Napoleonovi a silou Dantonovou. Je vlast v sázce? Dá se naverbovat k vojsku. Jde o svobodu? Trhá dlažbu a staví barikády. Pozor! Jeho kštice srší hněvem jako v eposu; jeho halena se řasí v antickou řízu. Střezte se! Z první nahodilé uličky Greneta[^66] učiní kaudinskou soutěsku[^67]. Udeří-li hodina, človíček z předměstí vyroste, vstane, hrozivě se rozhlédne, jeho hlas zaburácí a z jeho ubohé hrudi vyrazí mocný dech, který srovná Alpy s rovinami. Díky mužům z pařížských předměstí dobyla revoluce v čele vojsk celé Evropy.

Zpěv je radostí tohoto človíčka. Dejte mu píseň, která odpovídá jeho povaze, a uvidíte! Pokud zpívá carmagnolu, boří jen trůn Ludvíka XVI.; dejte mu zazpívat Marseillaisu, a osvobodí svět.

Po této poznámce, kterou jsme napsali na okraj hlášení pana Anglèse, vraťme se k našim čtyřem dvojicím. Oběd, jak jsme už řekli, končil.

## (6)  
Kapitola plná zbožňování

  

Rozmluvy u stolu a rozmluvy milenců; ani jedny ani druhé nelze zachytit; slova lásky jsou obláčky, povídání u stolu je dým.

Fameuil a Jiřina si prozpěvovali, Tholomyès pil, Zefina se smála, Fantina se usmívala. Listolier pískal na dřevěnou píšťalku, kterou koupili v Saint-Cloud. Favourita se něžně zadívala na Blachevella a řekla:

„Zbožňuji tě, Blachevelli.“

To přimělo Blachevella k otázce:

„Co by sis počala, Favourito, kdybych tě přestal milovat?“

„Já?“ vykřikla Favourita. „Nemluv mi o tom, ani žertem to neříkej. Kdybys mě nechal, skočila bych po tobě, poškrábala bych tě, oči bych ti vydrápala, polila bych tě vodou a pak bych tě dala zavřít.“

Blachevelle tonul v blaženosti jako hejsek, jehož samolibosti se lichotí. Favourita pokračovala:

„Ano, zavolala bych stráž. To víš, že bych se nestyděla, ty lumpe!“

Blachevelle se v úplném vytržení opřel o lenoch židle a s pýchou přivřel obě oči.

Jiřina v tom hluku pošeptala plnými ústy Favouritě:

„Opravdu tak horoucně zbožňuješ svého Blachevella?“

„Já? Nenávidím ho,“ odpověděla Favourita rovněž šeptem a uchopila opět vidličku. „Je to lakomec. Mám ráda jednoho mladíčka odnaproti. Je to skvělý hoch, znáš ho? Vypadá jako herec. Zbožňuji herce. Když přijde domů, říká mu matka: ‚Ach, můj Bože, už mám po klidu. Už zase začne rámusit. Chlapče, jednou mi z tebe pukne hlava.‘ – On totiž, když přijde domů, vleze na půdu mezi myši, do temných koutů, kam až může nejvýš, a prozpěvuje, deklamuje a co já vím, co všechno dělá, že ho slyšíme až u nás dole! Už si denně vydělá dvacet sou u advokáta, kterému opisuje žaloby. Je syn bývalého choralisty v chrámu svatého Jakuba du-Haut-Pas. Ach! To je šikovný člověk! Zbožňuje mě tak strašně, že jednou, když mě viděl zadělávat na lívanečky, řekl: _Slečinko, upečte mi koblihy ze svých rukaviček, a já je sním_. Takhle dovedou mluvit jen umělci. Ach! Je prostě báječný. Ještě se do toho mladíčka zblázním. To nevadí; Blachevellovi říkám, že ho zbožňuji. Umím ale lhát, co? A jak to dovedu!“

Favourita za chvilku pokračovala:

„Víš, Jiřino, jsem smutná. Celé léto prší, vítr mě dráždí, vítr ne­uklidňuje, Blachevelle je skrblík, sotva si troufám koupit hrášek na trhu, není co jíst, mám spleen, jak říkají Angličané, máslo je tak drahé, a pak, ta hrůza, obědváme v pokoji, kde stojí postel, to se mi hnusí.“

## (7)  
Tholomyèsova moudrost

  

Zatímco jedni zpívali, druzí hlučně mluvili jeden přes druhého; byla z toho vřava. Tholomyès zakročil:

„Nemluvme do větru ani zbrkle,“ zvolal. „Přemýšlejme, jestliže chceme oslňovat. Příliš mnoho improvizace odčerpává ducha. Stáčené pivo nepění. Pánové, žádný spěch. Zachovejme si důstojnost i při žranici; jezme soustředěně, hodujme pomalu. Neukvapujme se. Všimněte si jara; když pospíchá, pohoří, to znamená, že zmrzne. Přemíra jeho horlivosti zničí broskve a meruňky. Přemíra horlivosti zabíjí půvab a radost z dobrého oběda. Jen žádnou horlivost, pánové! Grimond de la Reynière[^68] souhlasí s Talleyrandem[^69].“

Společností zahučela temná vzpoura.

„Dej nám pokoj, Tholomyèsi!“ zvolal Blachevelle.

„Ať zhyne tyran!“ řekl Fameuil.

„Bumbrlíček baští u Bombardy!“ křičel Listolier.

„Neděle má svá práva!“ volal Fameuil.

„Jsme střízliví,“ dodal Listolier.

„Obdivuj se mému klidu, Tholomyèsi,“ řekl Blachevelle.

„Ty jsi klidný jako markýz Montcalm!“ odpověděl Tholomyès.

Tato průměrná slovní hříčka[^70] zapůsobila, jako když hodíte kámen do louže. Markýz Montcalm byl tehdy známý roajalista. Všechny žáby přestaly kvákat.

„Přátelé,“ zvolal Tholomyès jako muž, který se opět chápe císařského žezla, „uklidněte se. Není třeba, aby tolik zděšení vítalo tuto hříčku, která nám spadla z nebe. Všechno, co odtamtud pochází, není hodno obdivu a úcty. Slovní hříčka je trus poletujícího ducha. Vtip padne kamkoliv; a duch, když porodil pitomost, se vznese do azuru. Bělavá skvrnka, která se rozplácne na skále, nezadrží kondora v letu. Nechci tím urážet slovní hříčku! Ctím ji v poměru k jejím zásluhám; nic víc. Všichni, kdo v lidstvu a snad i mimo ně byli nejvznešenější, nejvelebnější a nejpůvabnější, dělali slovní hříčky: Ježíš Kristus si zahrál se slovy mluvě k svatému Petru, Mojžíš použil slovní hříčky o Izákovi, Aischylos o Polyneikovi, Kleopatra o Octavianovi. A vězte, že tato slovní hříčka byla pronesena před bitvou u Aktia, a nebýt toho vtipu, nikdy by nikdo ani nevzdechl po městě Toryné, což v řečtině znamená sběračku. Po této připomínce se vracím ke svému napomínání. Milí bratři, opakuji znovu, žádnou horlivost, žádný kravál, žádné krajnosti ani ve výstřelcích z veselosti, z žertu a vtipkování. Poslouchejte mě, jsem moudrý jako Amfiaraos a plešatý jako Caesar. I v rébusech musíme znát meze: _Est modus in rebus_. I hodování má svůj konec. Milujete jablkové dortíčky, dámy, ale nezneužívejte toho. I když jíte cukroví, musíte zachovat rozvahu a vkus. Hltavost trestá žrouta: Gula punit Gulax. Bůh určil špatné trávení, aby kázalo žaludku mravnost. A zapište si dobře za uši: každá z našich vášní, i láska, má svůj žaludek, který není dobře přecpávat. V každém případě je třeba včas napsat slovo _finis_[^71], nutno se zdržovat, a když je to záhodno, zastrčit závoru svým choutkám, svou obrazotvornost strčit do basy a sám sebe postavit na stráž. Moudrý je ten, kdo v pravý čas umí sám sebe zatknout. Důvěřujte mi přece. Protože jsem studoval trochu práva, o čemž mluví mé zkoušky, znám rozdíl mezi sporem nerozhodnutým a sporem teprve soudu předloženým, protože jsem latinsky obhajoval tezi o způsobu mučení za dob, kdy Munatius Demens byl římským kvestorem Otcovrahů; protože se brzy, jak se zdá, stanu doktorem, nevyplývá z toho nezbytně, že jsem trouba. Doporučuji vám, abyste se mírnili ve svých přáních. Jako že se jmenuji Felix Tholomyès, mluvím svatou pravdu. Šťastný, kdo se v pravou chvíli stává hrdinou a umí se všeho zříci jako Sylla[^72] nebo Origenes[^73]!“

Favourita naslouchala s opravdovým zájmem.

„Felix!“ řekla. „To je hezké jméno. Miluji to jméno. Je latinské a znamená šťastný.“

Tholomyès pokračoval:

„Quirites, gentlemen, caballeros, přátelé! Chcete se zbavit nutkání, obejít se bez svatebního lože a vzdorovat lásce? Nic snazšího. Tady máte návod: limonáda, řádný pohyb, vysilující práce; přitáhněte si opasek, dřete se s balvany, nespěte, bděte, prolévejte hrdlo ledkovými nápoji a čajem z leknínů, pochutnávejte si na odvaru z máku a drmku, okořeňte si to přísným postem, chcípejte hlady, přidejte k tomu ještě studené koupele, obklady z bylinek, mažte se olovnatou vodičkou, přikládejte si olověnou desku a horké náčinky z roztoku kyseliny vinné.“

„Mně je žena milejší,“ řekl Listolier.

„Žena!“ odpověděl Tholomyès. „Střežte se jí. Běda tomu, kdo se oddá měnivému ženskému srdci. Žena je proradná a zkažená. Nenávidí hada, neboť žárlí, že se jí plete do řemesla. Had je konkurence.“

„Tholomyèsi,“ křičel Blachevelle, „ty jsi opilý.“

„Přisámbůh!“ řekl Tholomyès.

„Tak buď veselý,“ přidal Blachevelle.

„Svoluji,“ odpověděl Tholomyès.

A nalévaje si sklenku, zvedl se:

„Sláva vínu! _Nunc te, Bacche, canam!_[^74] Promiňte, slečny, to je španělsky. A tady je důkaz, señoras: jaký národ, takový sud. Kastilská arroba má šestnáct litrů, alicantský kantaro dvanáct, almud na Kanárských ostrovech pětadvacet, baleárský cuartin má šestadvacet litrů a bota Petra Velikého má třicet litrů. Ať žije car, který byl veliký, a ať žije jeho bota, která byla ještě větší! Milé dámy, dám vám přátelskou radu: zklamte se ve svém sousedu, pokládáte-li ho za dobrého. Chybovat je vlastností lásky. Milenka není stvořena k tomu, aby se ponižovala a ohlupovala jako anglická služka s mozoly od drhnutí podlahy na kolenou. K tomu přece není stvořena; chybuje vesele, ta sladká milenka! Říká se: chybovat je lidské; já říkám: úzkost je zamilovaná. Mé dámy, zbožňuji vás všechny. Ó, Zefino, ó Josefino, tvářičko víc než pomuchlaná, byla byste rozkošná, kdybyste nebyla tak nakřivo. Vypadáte, jako by si na vaši hezkou tvář někdo nedopatřením sedl. Co se týče Favourity, ó nymfy a Múzy! Když jednou přeskakoval Blachevelle stružku v ulici Quérin-Boisseau, spatřil hezkou dívku v bílých, dobře napjatých punčoškách; zvedala sukně tak, že jí bylo vidět nohy. Tato předmluva se mu zalíbila a Blachevelle se zamiloval. Ta, kterou miloval, se jmenovala Favourita. Ó, Favourito, máš iónské rty. Řeckého malíře Euforiona nazývali malířem rtů. Jedině ten by byl hoden malovat tvé rty. Poslyš! Před tebou nebylo na světě bytosti hodné toho jména. Jsi stvořena k tomu, abys přijala jablko jako Venuše anebo abys je snědla jako Eva. Krása začíná teprve tebou. Mluvil jsem o Evě, ty jsi ji teprve stvořila. Zasluhuješ si diplom za vynález krásné ženy. Ó, Favourito, přestávám vám tykat, protože odbočuji od poezie k próze. Mluvila jste dnes o mém jméně. To mě dojalo; ale ať jsme, jací jsme, nedejme se klamat jmény. Mohou se mýlit. Jmenuji se Felix a nejsem šťasten. Slova lžou. Nevěřme slepě tomu, co nám naznačují. To by byl omyl, kdybychom psali do Korkyně o korkové zátky a do Kožlan o kožené rukavice. Miss Jiřino, na vašem místě bych si dal jméno Růže. Květina má vonět a žena má být duchaplná. Neříkám nic o Fantině, ta je zahloubaná, snivá, zadumaná, citlivá; je to přízrak s tělem nymfy a cudností jeptišky, která sice zabloudila mezi grizetky, ale utíká se do nadpozemských krajin, která zpívá a modlí se, která pozoruje oblohu a ani si neuvědomuje, co vidí a dělá, a která s očima upřenýma k nebesům bloudí zahradou, kde je víc ptáčků, než je jich na světě! Ó Fantino, věz toto: já, Tholomyès, jsem jen přelud; ale ta rusovlasá dcera chimér mi nerozumí! Dýchá z ní však svěžest, lahodnost, mládí, líbezná jitřní záře. Ó, Fantino, hodná jména Sedmikrásky nebo Perly, jste nejlíbeznější ze všech krásek Orientu. Mé dámy, druhá rada: nikdy se nevdávejte; manželství je roub; buď se ujme, nebo zakrní; vyhněte se tomu nebezpečí. Ale co vám to žvaním? Kážu hluchým uším. Dívky nevyléčitelně stůňou na vdavky. A my moudří můžeme jenom říci, že nikdy nezabráníme švadlenkám vest a prošívačkám svršků, aby nesnily o manželu, který by je zahrnul démanty. Konečně budiž; ale zapamatujte si, vzácné krasavice, toto: jíte moc sladkostí. Máte jen jednu chybu, ó ženy – příliš rády chroupáte cukroví. Ó mlsné pohlaví, tvé hezké bělostné zoubky zbožňují cukr. Nuže, slyšte dobře, cukr je sůl. Každá sůl vysušuje. A cukr ze všech solí vysušuje nejvíc. Vysává z žil tekutou krevní část, odtud srážlivost a houstnutí krve; z toho vzniká tuberkulóza plic; odtud pak smrt. A proto jsou cukrovka a tuberkulóza příbuzné nemoci. Nechroupejte tedy cukr a budete žít! Obracím se k mužům. Pánové, buďte výbojní. Přebírejte si jeden druhému milenky bez výčitek svědomí. Lovte – překážejte si. Láska jde přes mrtvoly. Všude, kde je hezká žena, vypukne zřejmé nepřátelství. Nikoho neživte, boj na život a na smrt! Krásná žena je _casus belli_[^75]; krásná žena je stálé pokušení přestoupit zákon. Všechny invaze v dějinách zavinily ženské. Muž má právo na ženu. Romulus unesl Sabinky, Vilém unesl saské dívky a Caesar Římanky. Muž, který není milován, krouží jako sup nad milenkami druhých mužů; a těm nešťastníkům, kteří jsou bez ženy, připomínám vznešenou proklamaci Bonapartovu k italské armádě: „Vojáci, vy máte ve všem nedostatek. Nepřítel má všechno.“

Tholomyès se odmlčel.

„Vydechni si trochu, Tholomyèsi,“ řekl Blachevelle.

V téže chvíli Blachevelle opřený o Listoliera a Fameuile zanotoval žalostný nápěv písničky, která vzniká při práci a je složená ze slov, která namátkou přijdou na mysl, s bohatým rýmem anebo vůbec bez rýmu, a bez smyslu, jako jsou pohyby větví stromů a hukot větru, písničky, která se rodí v dýmu dýmky a s dýmem se rozplyne a rozptýlí. Společnost odpověděla na Tholomyèsovo řečnění touto písničkou:

_Propána, to byla rána.  
Konšelíci – konšelé  
dali brachu plno prachů,  
aby siňor Clermont Vrána  
stal se na svatého Jána  
papežem hned s neděle.  
Nestal se však z něho papež,  
vždyť ten Clermont Vrána, chápeš,  
nikdy nebyl v kostele,  
neměl k tomu fortele.  
A tak musil zlostný brášek  
vrátit pánům zlatý prášek,  
nebylo mu vesele._

To však neuklidnilo Tholomyèsovu improvizační horečku; vyprázdnil skleničku, nalil si novou a pokračoval:

„Pryč s moudrostí! Zapomeňte na to, co jsem vám řekl. Nebuďme ani upejpaví, ani šosáčtí. Připíjím veselosti; buďme veselí! Doplňujme svá právnická studia pošetilostí a jídlem. Spojme indigesci (špatné trávení) a digesty (sbírka zákonů). Justinián ať je samcem a Žranice samičkou. Radosti v hlubinách! Žij, ó stvoření! Svět je veliký démant. Jsem šťasten. Ptáci jsou obdivuhodní. Jaký to svátek všude! Slavík je jako náš zpěvák Elleviou, ale zpívá zadarmo. Zdravím tě, léto! Ó Lucemburská zahrado! Ó selanky z ulice Madame a z alejí de l’Observatoire! Ó zasnění vojáčkové! Ó vy všechny půvabné chůvičky, které se při hlídání cizích dětí bavíte tím, jak byste získaly vlastní! Americké pampy by se mi líbily, kdybych neměl podloubí Odéonu. Má duše zalétá do pralesů a stepí. Všechno je krásné. Mouchy bzučí v slunečních paprscích. Slunce kýchlo a vykýchlo kolibříka. Obejmi mě, Fantino!“

Zmýlil se a objal Favouritu.

## (8)  
Smrt koně

  

„U Édona se jí lépe než u Bombardy,“ zvolala Zefina.

„Dávám přednost Bombardovi před Édonem,“ prohlásil Blachevelle. „Je tu větší přepych. Je to asijštější. Všimněte si dolejšího sálu. Tam mají na stěnách fláky.“

„Mám radši flák na talíři,“ řekla Favourita.

Blachevelle trval na svém:

„Všimněte si příborů. U Bombardy jsou střenky stříbrné a u Édona kostěné. A stříbro je přece vzácnější než kost.“

„Vyjma ovšem ty nešťastníky, kteří mají spodní čelist ze stříbra,“ podotkl Tholomyès.

V tu chvíli se díval na dóm Invalidů, který bylo vidět z oken Bombardových.

Nastala pomlčka.

„Tholomyèsi,“ zvolal Fameuil, „před chvílí jsem s Listolierem rokoval.“

„Rokovat je dobré,“ prohlásil Tholomyès, „ale hádat se je lepší.“

„Přeli jsme se o filozofii.“

„Budiž.“

„Koho máš raději, Descartesa nebo Spinozu?“

„Désaugiersa[^76],“ řekl Tholomyès.

Když vynesl tento rozsudek, zapil to a pokračoval:

„Svoluji k tomu, abych žil. Zde na zemi není všemu konec, pokud je možno ještě žvanit. Mé díky za to nesmrtelným bohům. Lžeme, ale smějeme se. Tvrdíme, ale pochybujeme. Ze závěru vyplyne vždycky něco neočekávaného. To je krásné. Zde mezi námi jsou ještě smrtelníci, kteří dovedou vesele otvírat a zavírat skřínku překvapujících paradoxů. To, co pijete, mé dámy, tak klidně, je madeirské víno, vězte, domácí víno na Coural das Freiras, tři sta sedmnáct sáhů nadmořské výše! Pozor při pití! Tři sta sedmnáct sáhů! A pan Bombarda, náš výtečný hostinský, vám dává těch tři sta sedmnáct sáhů za čtyři franky padesát centimů!“

Fameuil ho opět přerušil:

„Tholomyèsi, tvůj úsudek je mi svatý. Který je tvůj oblíbený spisovatel?“

„Ber…“

„…Quin?[^77]“

„Ne. Choux[^78].“

A Tholomyès pokračoval:

„Všechna čest Bombardovi! Vyrovnal by se Munofiovi z Elefanty, kdyby mi přivedl chrámovou tanečnici, a Thygelionovi z Chairóneje, kdyby mi mohl přivést hetéru, neboť, milé dámy, Bombardové žili už v Řecku a v Egyptě. To nás učí Apuleius. Bohužel, stále totéž a nic nového. Už nic nevydaného ve Stvořitelově díle! _Nil sub sole novum_[^79], říká Šalomoun; _amor omnibus idem_[^80], praví Vergilius; a milenka se s medikem spouští do saintcloudského vlnobití, zrovna tak jako Aspasie kdysi odplouvala s Periklem na samoském loďstvu.

Ještě poslední slovo. Víte, kdo to byla Aspasie, mé dámy? Ačkoliv žila za časů, kdy ještě ženy neměly duši, ona měla ducha; byl to duch odstínu růže až purpurové, plamennější než oheň a svěžejší než jitro. Aspasie byla bytost, ve které se spojily oba krajní ženské typy; byla to bohyně prostitutka. Sokratés i Manon Lescaut v jedné osobě. Aspasie byla stvořena pro případ, že by Prométheus potřeboval holku.“

Tholomyès, jednou v rozběhu, by se byl těžko zarazil, kdyby na nábřeží právě nebyl klesl kůň. Náraz, a vůz i řečník uvízli. Byla to klisna z Beauce, stará hubená klisna, která patřila už rasovi a táhla příliš těžkou káru. Když se vyčerpané a zmořené zvíře dovleklo až před Bombardův hostinec, odmítlo jít dál. Příhoda vyvolala sběh lidí. Rozhořčený vozka měl sotva čas vyslovit s patřičnou energií nadávku _mrcho!_, zdůrazněnou nesmiřitelným šlehnutím biče, když ubohá herka klesla a už nevstala. Vyrušeni hlukem z ulice, Tholomyèsovi rozdovádění posluchači se obrátili k oknu a Tholomyès toho použil, aby skončil svou řeč touto melancholickou slokou:

_Žila si na světě, kde kočár, ba i kára  
má osud podobný.  
Jsouc herkou, dřela se. A když už byla stará,  
vzal si ji pohodný._

„Ubohý kůň,“ vzdychla Fantina.

A Jiřina zvolala:

„Podívejme se, Fantina bude ještě litovat koně! Jak může být někdo tak strašně hloupý!“

V tom okamžiku si Favourita založila ruce křížem, pohodila hlavou nazad, odhodlaně se zadívala na Tholomyèse a řekla:

„Nu, a co to naše překvapení?“

„Pravda. Přišla pravá chvíle,“ odpověděl Tholomyès. „Pánové, udeřila hodina překvapení pro naše dámy. Vážené dámy, malé strpení.“

„Začíná to polibkem,“ řekl Blachevelle.

„Na čelíčko,“ dodal Tholomyès.

Každý vtiskl vážně své milence polibek na čelo; pak se obrátili ke dveřím a odcházeli husím pochodem s ukazováčkem na ústech.

Favourita provázela jejich odchod potleskem.

„Začíná to zábavně,“ řekla.

„Nebuďte tam příliš dlouho,“ zašeptala Fantina. „Čekáme na vás!“

## (9)  
Veselé zakončení radosti

  

Když dívky osaměly, podepřely se lokty dvě a dvě o okenní předprseň, vyklonily se a hovořily spolu z okna do okna.

Viděly mladé muže, jak odcházejí z Bombardova hostince, vedouce se pod paží; obrátili se, se smíchem jim kynuli a zmizeli v nedělním prašném ruchu, který každou neděli zaplavuje Champs-Elysées.

„Nebuďte tam dlouho!“ volala Fantina.

„Co nám asi přinesou?“ vzdychla Zefina.

„Jistěže to bude něco pěkného,“ poznamenala Jiřina.

„Já si přeji něco od zlata!“ prohodila Favourita.

Brzy byly upoutány ruchem na nábřeží, který pozorovaly mezi větvemi velkých stromů a který je opravdu zaujal. Byla doba odjezdu poštovních vozů a dostavníků. Téměř všechna poštovní služba jižních a západních stanic vedla přes Champs-Elysées. Mnoho dostavníků jezdilo po nábřeží a z města vyjížděly Passyjskou branou. Každou minutu se dral davem velký černožlutě natřený vůz obtížený nákladem, se hřmotným spřežením, znetvořený zavazadly, žoky a kufry, plný hlav vzápětí mizejících; projížděl davem jako drak s jiskrami kovářské výhně a s prachem místo kouře. Ta vřava dívky bavila. Favourita zvolala:

„To je rámus! Jako by někdo vláčel spoustu řetězů.“

Jeden z vozů, které bylo těžko mezi jilmy rozeznat, zastavil na chvíli a pak se zase tryskem rozjel. To Fantinu udivilo.

„To je zvláštní!“ řekla. „Myslila jsem, že dostavníky zastavují jen na stanicích.“

Favourita pokrčila rameny.

„Ta Fantina mě překvapuje. Já se jí divím. Pozastavuje se nad nejprostšími věcmi. Tak třeba – jsem cestující a řeknu kočímu: jdu napřed a vy mě cestou na nábřeží dohoníte. Kočí mě zahlédne, zastaví a vezme mě s sebou. To se tak denně dělá. Ty neznáš svět, má drahá.“

Tak utekla dobrá hodina. Favourita sebou trhla, jako by se probouzela.

„Nu,“ prohodila, „a co to překvapení?“

„Máš pravdu,“ řekla Jiřina, „kde je to pověstné překvapení?“

„Jsou tam moc dlouho!“ vzdychla Fantina.

Sotvaže Fantina vzdychla obavou, vstoupil číšník, který obsluhoval při obědě. Něco nesl v ruce.

„Co je to?“ otázala se Favourita.

Číšník odpověděl:

„Dopis, který zde pánové pro dámy zanechali.“

„Proč jste jej nepřinesl hned?“

„Protože mi pánové nařídili, abych dopis odevzdal až za hodinu,“ řekl číšník.

Favourita mu vytrhla dopis z ruky. Opravdu, byl to dopis.

„Hele, dopis, ale bez adresy,“ pravila. Avšak na obálce je napsáno:

SLIBOVANÉ PŘEKVAPENÍ.

Rychle roztrhla obálku, otevřela dopis a četla (uměla číst):

Drahé milenky!

Vězte, že máme rodiče. Rodiče, to je pro Vás trochu neznámý pojem. Podle občanského zákoníku, dětinského a počestného, se tak říká otcům a matkám. Nuže, tito rodičové naříkají, tito stařečkové si nás žádají, tito dobří mužové a hodné ženy nás nazývají ztracenými syny a přejí si, abychom se vrátili, a na naši počest chtějí zabít i nějaké to tele. Jsouce ctnostní, posloucháme je. Ve chvíli, kdy budete číst tyto řádky, bude nás už patero bujných koní odvážet k našim mamá a papá. Vyklízíme bojiště, jak říkal Bossuet. Odjíždíme, vlastně jsme už pryč. Prcháme v náručí Laffittově a na perutích Caillardových[^81]. Toulouský dostavník nás zachraňuje od propasti, a tou propastí jste Vy, naše malé krasavice! Vracíme se do společnosti, k povinnostem a k pořádku, a to tryskem, tři míle za hodinu. Vlasti na tom záleží, abychom se stali jako ostatní naši kamarádi prefekty, otci rodin, strážci rodné půdy a státními úředníky. Važte si nás. Obětujeme se. Rychle nás oplačte a brzy nás nahraďte. Drásá-li Vám dopis srdce, oplaťte mu to. Sbohem.

Dvě léta jsme Vás oblažovali. Vzpomínejte na nás v dobrém.

Podepsáni:

Blachevelle, Fameuil, Listolier, Felix Tholomyès

Douška: Oběd je zaplacen.

Čtyři dívky na sebe pohlédly.

Favourita první přerušila ticho.

„Nuže,“ zvolala, „to je opravdu podařená švanda.“

„To je směšné,“ dodala Zefina.

„To napadlo jistě Blachevella,“ prořekla Favourita. „Teď se do něho zamiluji. Když ho nevidím, mám ho ráda.“

„Ne,“ řekla Jiřina, „je to Tholomyèsův nápad. To se pozná.“

„V tom případě,“ odpověděla Favourita, „ať zhyne Blachevelle a ať žije Tholomyès!“

„Ať žije Tholomyès!“ přidaly se Jiřina se Zefinou.

A všechny vybuchly v smích.

Fantina se smála jako ostatní.

Když se vrátila asi za hodinu do svého pokojíčku, dala se do pláče. Tholomyès byl – jak jsme řekli – její první láska; oddala se mu jako svému choti a měla s ním chudinka dítě.

  

[^33]: Jeho báseň byla vyznamenána Institutem; překládal ze sanskrtu.

[^34]: Herci.

[^35]: Tančili na provaze v Divadle akrobatů.

[^36]: Novinář, autor politických úvah, vyšlých knižně.

[^37]: Členové tajné společnosti, obvinění z úmyslu spáchat atentát na panovníka a dvůr.

[^38]: Vybrané spisy Voltairovy vydal plukovník Touquet, který zároveň připadl na myšlenku vyrábět tabatěrky s vyrytým textem konstituční charty.

[^39]: Kapitán Chaumareix se zachránil jako jeden z prvních, Géricault namaloval na námět ztroskotání Medúzy později proslavený obraz.

[^40]: Byla přítelkyně spisovatele a státníka Chateaubrianda, přírodopisce Cu­vie­ra, historika Villemaina aj.

[^41]: Dřevěnkář; vydával se v době znovunastolení Bourbonů jako mnoho jiných podvodníků za Ludvíka XVII.

[^42]: Státní zástupce.

[^43]: Oficiální dramatik císařství.

[^44]: Ministr vnitra stodenní vlády.

[^45]: Oživlý.

[^46]: Pravicový poslanec.

[^47]: Tuctový roajalistický poslanec, baron.

[^48]: Policejní ministr.

[^49]: Neúspěšný kandidát pravice na předsednictví sněmovny.

[^50]: Poslanec, bratr předešlého, abbého, prudce útočil proti policejnímu ministru vévodovi Decazesovi.

[^51]: Jako poslanec krajní pravice těžce nesl chystající se roztržku ultraroajalistů s králem.

[^52]: Spiklenec, člen tajného spolku „Spící lev“.

[^53]: Spiklenecký plukovník ve spolku s Trogovem a Delaverderiem.

[^54]: Přednášel na pařížské právnické fakultě a byl sesazen pro volnomyšlenkářské názory.

[^55]: Básník vyznamenaný druhou cenou v soutěži, jíž se zúčastnil i V. Hugo.

[^56]: Hugo paroduje Lemierrův verš: I když pták chodí, je vidět, že má křídla.

[^57]: Po Napoleonově pádu se usadil v Římě, a protože se nevzdal hodnosti lyon­ského arcibiskupa, musela být diecéze až do jeho smrti řízena pouhým administrátorem.

[^58]: Ministr vnitra.

[^59]: Sídlo hraběte artoiského.

[^60]: Velcí chirurgové, první vitalista, druhý nevyznával žádný filozofický směr.

[^61]: Před odchodem si laskavě upravte oděv.

[^62]: Pověstný travič, povoláním lékař.

[^63]: Profesoři právnické fakulty v Paříži.

[^64]: Hrdina Le Sagovy hry, omezený zbohatlík.

[^65]: Jsem z B. Volá mě láska. Celá má duše je v mých očích, protože ukazuješ své nohy.

[^66]: Bylo v ní potlačeno povstání řízené Barbèsem a Blanquim r. 1839.

[^67]: Místo, kde Římané podlehli přesile Samnitů.

[^68]: Autor „Almanachu labužníků“ (1830).

[^69]: Mladému diplomatu radil, aby nebyl horlivý.

[^70]: Mon calme – můj klid.

[^71]: Konec.

[^72]: Vzdal se moci.

[^73]: Zřekl se mužství.

[^74]: Nyní tě, Bakchu, budu opěvovat (Vergiliovy _Zpěvy rolnické_).

[^75]: Důvod k válce.

[^76]: Písničkář.

[^77]: Elegický básník z 18. století (Berquin).

[^78]: Básník, autor „Labužnictví“ (Berchoux).

[^79]: Nic nového pod sluncem.

[^80]: Láska je pro všechny stejná.

[^81]: Dopravní společnosti majitelů dostavníků.
