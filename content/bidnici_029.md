---
title: KNIHA PÁTÁ Výtečnost neštěstí
contentType: prose
---

## (1)  
Nuzný Marius

  

Mariovi nastal krušný život. Projíst šaty a hodinky byl jenom začátek. Poznal nevyslovitelný stav, kterému se říká _třít bídu s nouzí_. Strašný stav, který znamená den bez chleba, noci bez spánku, večery bez svíčky, krb bez ohně, týdny bez práce, budoucnost bez naděje, šaty rozedrané na loktech, starý klobouk, kterému se mladá děvčata posmívají, dveře, které jsou večer zavřeny, protože činže nebyla zaplacena, drzost domovníka a hospodského, posměch sousedů, pokoření, uraženou důstojnost, vykonávání prací jakéhokoliv druhu, znechucení, hořkost, sklíčenost. To všechno se Marius naučil polykat, protože často neměl k polykání nic jiného. V době, kdy muž potřebuje hrdost, protože potřebuje lásku, cítil, že je směšný, protože je chudý. Ve věku, kdy vám mládí naplňuje srdce královskou hrdostí, Marius byl nejednou nucen klopit oči a dívat se na své děravé boty; poznal nepravý stud a palčivý ruměnec bídy. Je to těžká a strašná zkouška, z níž slabé povahy vycházejí jako zničené existence, ale silné vyjdou povzneseny. Je to výheň, do níž osud vrhá člověka, chce-li z něho učinit pobudu nebo poloboha.

Malými bitvami se často dobude velká věc. V nich je neústupné a světu neznámé hrdinství, které krok za krokem bojuje ve stínu proti osudovému útoku nedostatku a hanby. Jsou to ušlechtilá a tajemná vítězství, které oko nevidí, sláva neodměňuje a fanfáry neslaví. Život, neštěstí, osamocení, opuštěnost, chudoba, to jsou bitevní pole, která mají své hrdiny, hrdiny neznámé, často větší, než jsou hrdinové slavní.

Tak se vytvářejí pevné a vzácné povahy; bída je jim téměř vždycky macechou a někdy matkou; nedostatek plodí sílu duše i ducha; nouze je živitelkou pýchy, neštěstí je dobrým mlékem pro velkodušné.

Byly doby, kdy si Marius zametal před svými dveřmi, kdy si u hokynářky za sou kupoval brijský sýr, kdy vyčkával večera, aby mohl dojít k pekaři a koupit u něho chléb, který plaše odnášel do podkrovního pokojíku, jako by jej byl ukradl. Někdy lidé vídali u řezníka v koutku mladíka, jak se protlačuje mezi posměvačnými kuchařkami; byl neobratný, nosil knihy pod paží, vypadal plaše i pohněvaně, při vstupu smekal klobouk a na čele se mu perlíval pot; hluboce zdravil udivenou řeznici a řeznického tovaryše, žádal skopovou kotletu, platíval za ni šest nebo sedm sou, balíval ji do papíru, dával ji mezi dvě knihy a odcházel. Byl to Marius. Sám si kotletu smažil a jedl ji tři dny.

První den jedl maso, druhý den lůj a třetí den ohlodával kost.

Teta Gillenormandová učinila několik pokusů znova mu poslat šedesát pistolí. Marius je vždycky vrátil a napsal, že je nepotřebuje.

Ještě nosil smutek po otci, když se v něm přehnala bouře, o které jsme vyprávěli. Od té doby nesvlékl černý oděv, ale šaty se již bezmála svlékaly samy. Nadešel den, kdy mu chyběl i kabát. Kalhoty ještě ušly. Co dělat? Courfeyrac, jemuž prokázal několik dobrých služeb, mu dal starý kabát. Za třicet sou jej dal Marius u nějakého domovníka obrátit, a kabát vypadal jako nový. Ale protože byl nazelenalý, vycházel Marius jenom večer. Ve tmě se kabát zdál černý. Chtěl-li chodit ve smutku, musil se odít nocí.

A přece dostudoval a stal se advokátem. Všichni se domnívali, že bydlí v Courfeyracově pokoji, který byl slušný, a kde určitý počet právnických knih, doplněný neúplnými svazky románů, představoval knihovnu žádanou advokátním řádem. Dopisy si dával posílat ke Courfeyracovi.

Když se stal advokátem, oznámil to chladným, ale uctivým dopisem dědovi. Pan Gillenormand třesoucí se rukou vzal dopis, přečetl jej, roztrhl na čtyři kusy a zahodil do košíku. Za dva nebo za tři dny slyšela slečna Gillenormandová otce, jak ve svém pokoji hovoří sám k sobě. To dělával, když byl krajně rozčilen. Nastavila uši; stařec drmolil:

„Kdybys nebyl hlupák, poznal bys, že není možno dělat barona a advokáta zároveň.“

## (2)  
Chudý Marius

  

Bída je jako všechno ostatní. Člověk si na ni zvykne, takže se stane snesitelnou. Vezme na sebe jistou podobu a přizpůsobí se. Člověk živoří, to jest vyvíjí se jen taktak, ale k životu to stačí. Marius Pontmercy si časem svůj život uspořádal takto:

Vyvázl z nejhoršího; soutěska se před ním trochu rozšířila. Prací, odvahou, vytrvalostí, silnou vůlí se mu podařilo vytlouci ze své práce sedm set franků ročně. Naučil se němčině a angličtině. Na přímluvu Courfeyracovu se seznámil s knihkupcem a dostal u něho nepatrné zaměstnání. Pořizoval prospekty, překládal články z novin, opatřoval poznámkami některá knižní vydání, sestavoval životopisy atd. Z toho měl průměrně sedm set franků ročně. To nebylo špatné. Z těch byl živ. Jak? Hned vám to řekneme.

Marius bydlil v Gorbeauově baráku za třicet franků ročně, ve světnici bez krbu, které se říkalo pokojík a v níž byl jenom nejnutnější nábytek. Tento nábytek byl Mariův. Tři franky týdně dával staré hlavní nájemnici, aby mu ráno zametla světnici a přinesla trochu teplé vody, čerstvé vejce a kus chleba za jeden sou. Chléb a vejce byly jeho snídaní. Cena snídaně kolísala mezi jedním nebo dvěma sou podle toho, byla-li vejce laciná nebo dražší. V šest hodin večer si došel do ulice Saint-Jacques na oběd k Rousseauovi, naproti Bassetovi, obchodníku s rytinami, který měl krám na rohu ulice Mathurins. Polévku vynechával. Poručil si maso za šest sou, poloviční porci zeleniny za tři sou a zákusek za tři sou. Chleba si mohl za tři sou vzít, kolik chtěl. Místo vína pil vodu. Když platil u pokladny, kde vévodila paní Rousseauová, v té době ještě tlustá a svěží, dal sklepníkovi jeden sou a paní Rousseauová mu věnovala úsměv. Potom odcházel. Za šestnáct sou dostal oběd s úsměvem.

Rousseauova restaurace, kde se vyprázdnilo jen málo lahví vína, ale mnoho karaf vody, byla spíš lékem k utišení největšího hladu než restaurací. Dnes již neexistuje. Její majitel měl krásnou přezdívku: říkali mu _Rousseau Vodička_.

Snídaně čtyři sou a oběd šestnáct – to bylo tedy dvacet sou denně a tři sta šedesát pět franků ročně. Když k tomu připočítáte třicet franků nájemného a třicet šest franků za posluhu a drobná vydání, dojdete k závěru, že se Marius za čtyři sta padesát franků stravoval a bydlil. Za šaty vydal sto franků, za prádlo padesát, za žehlení patnáct franků. Všechno dohromady nepřesahovalo částku šesti set padesáti franků. Zbývalo mu padesát franků. Byl tedy bohatý. Příležitostně půjčoval dokonce desetifrank přátelům. Jednou Courfeyracovi půjčil obrovskou sumu šedesát franků. Na topení Marius velmi „ušetřil“, protože v pokojíku chyběl krb.

Marius měl stále dva obleky: jeden starší pro všední dny a druhý nový pro slavnostní příležitosti. Oba obleky byly černé. Měl jenom tři košile: jednu na sobě, druhou v prádelníku a třetí u pradleny. Nahrazoval je postupně, jak se opotřebovávaly. Obyčejně byly roztrhané, a proto si kabát zapínal až ke krku.

Bylo však zapotřebí několika let, aby se Marius domohl tohoto skvělého blahobytu. Krušných let, strašných let; jedněmi se musil protlouci, v druhých se dostával vzhůru. Marius neochaboval ani na den. Všechno podstupoval, všechno si odřekl; všechno dělal, vyjma dluhy. Mohl směle říci, že nikdy nezůstal nikomu dlužen ani jediný sou. Dluh pro něho znamenal počátek otroctví. Říkával, že věřitel je vždycky horší než otrokář, protože tomu jenom sloužíte, ale věřiteli vydáte napospas svou důstojnost, kterou on může zneuctít. Raději nejedl, než by si vypůjčil. Často se postil. Byl si vědom, že se všechny krajnosti v určitém bodě stýkají a že úpadek peněžní může přivodit úpadek mravní, proto žárlivě bděl nad svou hrdostí. Pozdrav nebo chování, které by byl v jiném postavení považoval za projev úcty, pokládal někdy za ponižování a hrdě zvedal hlavu. Do ničeho se nepouštěl, protože nechtěl ustupovat. Na tváři měl jakýsi přísný ruměnec. Byl tak nesmělý, že byl až drsný.

Ve všech životních zkouškách mu dodávala odvahy jakási vnitřní síla. Duše pomáhá tělu a v některých chvílích je povznáší. Je to jediný pták, který může unést svou klec.

Vedle otcova jména bylo v Mariově srdce vyryto ještě jiné jméno. Nadšený a vážný Marius obklopoval jakousi aureolou muže, kterému otec vděčil za život, onoho neohroženého vojáka, který u Waterloo zachránil plukovníka z deště kulí a granátů. Nikdy neoddělil myšlenku na tohoto muže od vzpomínky na otce a v hluboké úctě je sdružoval. Byl to jakýsi kult o dvou stupních: větší oltář byl vyhrazen plukovníkovi a menší Thénardierovi. Vděčnost byla zdvojnásobována pomyšlením na úpadek Thénardierův a na to, jak tento muž zmizel. V Montfermeil se dověděl, že nešťastný hostinský přišel na mizinu. Od té doby Marius napjal všechny síly, aby ho vystopoval a našel v tmavé propasti bídy, v níž zmizel. Marius prochodil celý kraj; byl v Chelles, v Bondy, v Gournay, v Nogentu, v Lagny. Po tři léta utrácel na hledání kdejaký ušetřený peníz. O Thénardierovi nikdo nevěděl; všichni se domnívali, že odešel do ciziny. Věřitelé ho rovněž hledali, ovšemže s menší láskou než Marius, ale stejně horlivě, a nemohli se ho zmocnit. Marius si vyčítal a téměř si zazlíval, že měl v pátrání tak malý úspěch. Byl to jediný dluh, který mu plukovník zanechal, a Marius pokládal za čestnou povinnost jej vyrovnat. Když můj otec umíral na bitevním poli, myslíval si, našel Thénardier způsob, jak ho z dýmu a deště kulí vynést na ramenou, a přece mu tehdy nebyl ničím povinován, kdežto já jsem Thénardierovi tolik povinen a nedovedu ho zachránit ze stínu, kde hyne, a vrátit ho životu. Ach! Najdu ho! – Marius se skutečně činil, aby Thénardiera našel, a byl by i krev vycedil, jen aby se mu podařilo dostat Thénardiera z bídy. Nalézt Thénardiera, prokázat mu jakoukoliv službu, říci mu: „Vy mě neznáte, ale já vás znám, zde jsem, jsem vám k službám!“ bylo nejsladším a nejušlechtilejším Mariovým snem.

## (3)  
Dospělý Marius

  

V té době bylo Mariovi dvacet let. Tři roky uplynuly ode dne, kdy opustil dědečka. Vztahy mezi nimi zůstaly nezměněny, ani jeden, ani druhý se nepokoušeli sblížit nebo se aspoň jeden po druhém pozeptat. Ostatně, k čemu by se měli vidět? Aby se znovu střetli? Kdo z nich by měl pravdu? Marius byl ocelová váza a pan Gillenormand železný hrnek.

Povězme, že Marius nedocenil dědovo srdce. Domníval se, že ho pan Gillenormand nikdy nemiloval a že tento úsečný, tvrdý, posměvačný muž, který klel, křičel, bouřil a zdvíhal hůl, k němu cítil jenom lehkou a zároveň přísnou příchylnost Géronta francouzských veseloher. Marius se mýlil. Jsou otcové, kteří nemají rádi své děti, ale neexistuje děd, který by nemiloval vnuka. Pan Gillenormand, jak jsme již řekli, v hloubi duše Maria vlastně zbožňoval. Zbožňoval ho po svém způsobu s přídavkem křiku a políčků; když Marius zmizel, pocítil v srdci černou prázdnotu. Žádal, aby se o něm nikdy nemluvilo, a v duchu litoval, že ho tak doslovně poslechli. V prvních dobách doufal, že ten bonapartista, ten jakobín, terorista, ten „zářijový vrah“ se přece jen k němu vrátí. Ale ubíhaly týdny, ubíhaly měsíce, ubíhala léta; darebák, který mu pil krev, se k velké lítosti pana Gillenormanda neobjevil. Nemohl jsem jednat jinak, říkával si pan Gillenormand, musil jsem ho vyhnat z domu. Ale jindy se tázával: Kdyby se to stalo ještě jednou, učinil bych totéž? Jeho pýcha bez váhání říkala „ano“, ale jeho stará hlava, kterou zavrtěl, mlčky říkala „ne“. Býval často zarmoucen. Marius mu chyběl. Staří lidé potřebují lásku jako slunce. Láska je teplo. Ať byl pan Gillenormand jakkoliv statný, přece Mariova nepřítomnost v něm něco změnila. Za nic na světě by nevyšel „tomu klukovi“ vstříc, ale trpěl. Nikdy se na něho nezeptal, ale ustavičně na něho myslil. Žil stále v Marais, ale víc a více se stranil společnosti. Byl dosud veselý a prudký, ale jeho veselí nabývalo křečovité tvrdosti, jako by obsahovalo hněv a bolest, a jeho prudké výbuchy končívaly měkkou a zadumanou sklíčeností. Někdy říkával: „Jaký řádný pohlavek bych mu dal, kdyby se vrátil!“

Teta přemýšlela příliš málo, aby mohla hodně milovat. Marius byl pro ni už jenom neurčitou a nejasnou siluetou, nakonec se jím obírala méně než svou starou kočkou nebo papouškem.

Tajné trápení pana Gillenormanda bylo o to těžší, že je před nikým nedal sebemenším náznakem najevo. Jeho zármutek byl jako nedávno vynalezená kamna, která sama spalují svůj kouř. Někdy se nevtipní zvědavci vyptávali na Maria: „Co dělá?“ nebo „Co se stalo s vaším panem vnukem?“ Starý měšťan odpovídal s povzdechem, byl-li příliš smuten, a ťuknutím dvou prstů do manžety, chtěl-li vypadat vesele: „Pan baron Pontmercy někde právě pronáší obhajobičku.“

Stařec litoval, Marius byl spokojen. Neštěstí mu očistilo srdce od hořkosti, jak tomu bývá u dobrých lidí. Myslil na pana Gillenormanda s něhou, ale nechtěl nic přijmout od muže, který se _špatně zachoval k jeho otci._ Jeho první rozhořčení se zmírnilo, mimoto měl pocit štěstí, že trpěl a že ještě trpí. To bylo pro otce. Tvrdost života se mu líbila a byl s ní docela spokojen. Říkával si, ne bez radosti, _že to je to nejmenší_: že tak usmiřuje vinu; že bez toho smíru by byl později a jinak potrestán za svou strašnou lhostejnost k tak vzácnému otci; že by nebylo spravedlivé, aby otec zakusil tolik, a on nic, a co vlastně znamená všechna jeho práce ve srovnání s hrdinným životem plukovníkovým; že se může přiblížit otcově podobě jedině tehdy, bude-li statečně bojovat s chudobou, jako on bojoval s nepřítelem; že snad právě to chtěl plukovník říci slovy: _bude ho hoden_. Ta slova nenosil Marius na srdci, ale v srdci, protože plukovníkova závěť se ztratila.

V době, kdy ho dědeček vyhnal, byl ještě dítě, ale mezitím zmužněl. Cítil to. Bída, znovu to zdůrazňujeme, mu byla dobrou učitelkou. Chudoba v mládí, nezkazí-li slabocha, má tu úžasnou vlastnost, že obrací všechnu vůli k činu a celou duši k touze. Chudoba rázem obnažuje hmotný život a ukazuje jeho ošklivost; proto nabádá ke vzletu do života ideálního. Bohatý mladík má sta zářivých i hrubých příležitostí, aby se rozptýlil, koňské dostihy, lov, psy, tabák, hru, hostiny a všechno ostatní; těmito nízkými stránkami se duše zaměstnává na úkor stránek vyšších a jemných. Chudý mladík tvrdě pracuje, aby měl kus chleba; jí, a když se najedl, nezbývá mu nic jiného než sen. Chodí zdarma do divadel, která poskytuje Bůh; pozoruje nebe, nebeskou báň, hvězdy, květiny, děti, lidstvo, mezi nímž trpí, tvorstvo, mezi nímž září. Tak dlouho se dívá na lidstvo, až uzří duši; tak dlouho se dívá na tvorstvo, už uzří Boha. Sní a považuje se za velkého; sní ještě dál a cítí, že jihne. Od sobectví trpícího člověka přejde k soucitu člověka hloubajícího. Probudí se v něm báječný cit, zapomene na vlastní já a cítí s ostatními. Když pomyslí na nesčetné rozkoše, které příroda nabízí a dává plnými hrstmi otevřeným duším, ale odpírá duším uzavřeným, počne on, milionář ducha, litovat milionáře peněz. Z jeho srdce mizí nenávist tou měrou, jakou do jeho duše vniká světlo. Je tedy nešťastný? Ne. Bída mladého člověka není nikdy bídná. Starý císař bude vždycky závidět kterémukoliv, třebas i chudému chlapci zdraví, sílu, pružný krok, zářivé oči, čilý krevní oběh, černé vlasy, svěží tváře, rudé rty, bílé zuby, čistý dech. Každého jitra se znovu pouští do práce, aby si vydělal svůj chléb; a zatímco jeho ruce získávají chleba, vzpřimuje se jeho páteř hrdostí a jeho mozek se plní myšlenkami. Po práci se vrací k nevyslovitelnému zanícení, k přemítání, k radosti; žije a kráčí v trampotách, přes překážky, po tvrdé dlažbě a často i v blátě, ale hlavu nese ve světle. Je pevný, mírný, měkký, klidný, pozorný, vážný, spokojený s málem a laskavý; žehná Bohu, že mu dal dvojí bohatství, která chybějí mnohému člověku bohatému: práci, která osvobozuje, a myšlenku, která povznáší.

Toto všechno se událo v Mariovi. Marius se dokonce, abychom řekli všechno, až příliš ponořil do svého uvažování. Jakmile se dostal tak daleko, že si bezpečně vydělal na živobytí, zastavil se, neboť shledal, že chudoba je dobrá, a omezoval se v práci, aby se mohl oddat myšlenkám. Někdy celé dny trávil tím, že se jako vizionář hroužil do němých rozkoší extáze a vnitřního záření. Vytkl si tento životní cíl: pokud možno nejméně pracovat fyzicky, aby tím více mohl pracovat prací nehmatatelnou, to jest, věnovat životu skutečnému několik hodin a všechny ostatní promítat do nekonečna. Protože věřil, že mu nic nechybí, nepozoroval, že takto pochopené přemítání se jednoho dne promění v určitý druh lenosti, a tím, že se spokojuje pouze s nejnutnějšími životními potřebami, odpočívá příliš brzy.

Bylo jasné, že pro tak činorodou a ušlechtilou povahu je tento stav jenom přechodný a že se Marius při prvním střetnutí s nevyhnutelnými zkouškami osudu znovu probudí.

Ačkoliv byl advokátem, nikoho zatím nehájil a pro hlouposti se nesoudil, jak se pan Gillenormand domníval. Snění ho odvádělo od obhajování. Navštěvovat prokurátory, docházet do soudní síně, vyhledávat procesy pokládal za nudné. Proč by to dělal? Nechápal, proč by měl měnit zdroj výdělku. Malý a neznámý knihkupec mu zabezpečil práci, která nebyla vyčerpávající a – jak jsme již vysvětlili – Mariovi vyhovovala.

Jeden z knihkupců, pro které pracoval, pan Magimel, mu dokonce nabídl, že ho vezme k sobě na byt, že mu obstará pravidelnou práci a že mu dá patnáct set franků ročně. Pěkný byt! Patnáct set franků! Zajisté. Ale má se Marius zříci svobody? Má být odkázán na služné! Má být jakýmsi literárním písařem! Podle Maria by bylo nové postavení zároveň horší i lepší, získal by na blahobytu, ale ztratil by na důstojnosti; krásné a dokonalé štěstí by se záhy změnilo v trapné a směšné utrpení; bylo by mu asi jako slepému, který náhle prohlédl na jedno oko.

Marius žil samotářsky. Pro vrozenou plachost, a protože ho první zkušenosti ve společnosti přátel zastrašily, zůstával mimo skupinu, které předsedal Enjolras. Přitom spolu kamarádili a navzájem si vypomáhali. Ale nic více. Marius měl dva přátele, mladého Courfeyraca a starého pana Mabeufa. Byl spíše nakloněn starci; děkoval mu především za převrat, který se odehrál v jeho duši, za to, že směl poznat a milovat svého otce. Sňal mi bělmo z očí, říkával.

Je jisté, že setkání se zádušním starostou o mnoha věcech rozhodlo.

Přesto však byl pan Mabeuf při této příležitosti velmi klidným a pasívním nástrojem prozřetelnosti. Osvítil Maria náhodou a nevědomky jako svíčka, kterou někdo vnese do pokoje. Byl svíčkou, nikoliv onou osobou.

Pan Mabeuf byl vůbec neschopen, aby porozuměl nebo dokonce chtěl vést Mariovu vnitřní politickou revoluci.

Protože se s panem Mabeufem ještě setkáme, nebude zbytečné, promluvíme-li i o něm.

## (4)  
Pan Mabeuf

  

Onoho dne, kdy pan Mabeuf řekl Mariovi: _Zajisté, schvaluji politické zásady_, vyslovil skutečný stav svého ducha. Všechny politické názory mu byly lhostejné, schvaloval je všechny bez rozdílu, jen když ho nechaly na pokoji, asi tak, jako Řekové říkali Fúriím krásné, dobré, půvabné Eumenidy. Politickým přesvědčením pana Mabeufa byla vášnivá láska ke květinám a ke knihám. Jako všichni, tak i on si přidával zcela samozřejmě koncovku ‚ista‘, bez které v oněch dobách nikdo nemohl být živ, ale nebyl ani roajalista, ani bonapartista, ani chartista, ani orleanista, ani anarchista; byl bukinista – to znamená – miloval staré knihy.

Nechápal, jak se mohou lidé vzájemně nenávidět pro takové hlouposti, jako je ústava, demokracie, legitimita, monarchie, republika atd., když je na světě tolik mechů, travin, křovin, které mohou pozorovat, a hromada foliových a dvaatřicaterkových knih, ve kterých mohou listovat. Střežil se vlastní neužitečnosti; měl mnoho knih, ale nevadily mu ve čtení; byl botanik, ale nepřekáželo mu to zahradničit. Když poznal Pontmercyho, vznikla mezi nimi náklonnost, protože podobně jako plukovník pěstoval květiny, šlechtil on ovoce. Panu Mabeufovi se podařilo ze semene vypěstit tak chutné hrušky, že se vyrovnaly saintgermainským. Z jeho nového křížení povstala mirabelka říjnová, která je dnes proslulá a vůní se vyrovná mirabelce letní. Na mši chodil spíše z poslušnosti než z nábožnosti, a také proto, že rád viděl tváře lidí, ale nemiloval jejich hluk a v kostele je viděl mlčenlivé a soustředěné. Cítil, že musí něčím být, a proto se stal zádušním starostou. Ostatně se mu nikdy nepodařilo, aby miloval ženu alespoň tak jako tulipánovou cibuli nebo muže jako elzevirské vydání. Když už mu bylo hodně přes šedesát let, kdosi se ho otázal: „Nebyl jste nikdy ženat?“ „Zapomněl jsem na to,“ řekl. Někdy si, jako snad všichni lidé, také povzdechl: „Ach, kéž bych byl bohatý,“ ale to jistě nebylo při pohledu na děvče, jak po tom toužíval pan Gillenormand, nýbrž při pohledu na starožitnou knihu. Žil sám se starou hospodyní. Měl dnu, a když spal, jeho staré zchromlé prsty se zatínaly do záhybů pokrývky. Sepsal a vydal _Květenu z okolí Cauteretz_, s barevnými obrázky, dosti ceněné dílo, jehož rytiny si ponechal a které sám prodával. Dvakrát až i třikrát denně zvonili proto lidé v ulici Mézières. Z prodeje měl dobrých dva tisíce franků ročně. Ačkoliv byl chudý, přece si trpělivostí a odříkáním časem pořídil sbírku vzácných tisků všeho druhu. Vycházel vždycky s knihou pod paží, ale obyčejně se vracíval se dvěma. Jedinou ozdobou jeho bytu se čtyřmi přízemními pokoji a zahrádkou byly zasklené sušené květiny a rytiny starých mistrů. Pohled na šavli nebo pušku ho děsil. V životě se nikdy nepřiblížil k dělu, dokonce ani v Invalidovně. Měl dost dobrý žaludek, bratra farářem, docela bílé vlasy, v ústech ani jeden zub, v mysli ani jeden vroubek, třásl se po celém těle, mluvil s pikardským přízvukem, smál se jako dítě, snadno se lekal a vypadal jako starý beran. S nikým se nepřátelil a nevídal vyjma starého knihkupce u brány Saint-Jacques, který se jmenoval Royol. Jeho jediným snem bylo zavést ve Francii pěstování indiga.

Také jeho služka byla zvláštní odrůdou nevinnosti. Ubohá stařenka byla pannou. Sultán, její kocour, který by byl mohl v Sixtinské kapli mňoukat Allegriho Miserere, vyplnil její srdce a postačil vášni, která v ní byla. Ani jeden z jejích snů nedospěl až k muži; dostal se jenom ke kocourovi. Měla kníry jako on. Její chloubou byly bílé čepečky. V neděli po příchodu ze mše prohlížela prádlo v kufru a po lůžku rozprostírala látky na šaty, které si kupovala, ale nikdy nedávala šít. Dovedla číst. Pan Mabeuf jí říkal _matka Plutarchová_.

Pan Mabeuf si Maria oblíbil, protože Marius byl mladý a něžný, protože zahříval jeho starobu, aniž urážel jeho plachost. Mládí a něha působí na staré lidi jako slunečný den bez větru. Když se Marius nasytil vojenské slávy, prachu, děl, útoků, protiútoků a zázračných bitev, v nichž jeho otec rozdával a tržil pádné rány šavlí, šel k panu Mabeufovi, a pan Mabeuf mu vypravoval o velikánu, který se zamiloval do květin.

Okolo roku 1830 zemřel jeho bratr farář a tehdy – jako by rázem nastala noc – se obzor pana Mabeufa zatemnil. Notářův úpadek ho připravil o deset tisíc franků, a tak přišel o všechno, co měl sám i co zdědil po bratrovi. Červencová revoluce způsobila krizi v knihkupectví. První věc, která se v době strádání neprodává, je jistě _Květena. Květena z okolí Cauteretz_ prostě nešla na odbyt. Uběhly týdny a nepřišel jediný kupec. Někdy se pan Mabeuf zachvěl, jakmile slyšel zvonit zvonek. „Pane,“ říkávala smutně matka Plutarchová, „to byl nosič vody.“ Zkrátka, pan Mabeuf opustil jednoho dne ulici Méziéres, vzdal se hodnosti zádušního starosty, zřekl se kostela Saint-Sulpice, prodal – nemyslete, že část svých knih, ale část rytin, protože na nich méně lpěl – a usadil se v malém domku na bulváru Montparnasse, kde ostatně zůstal jenom jedno čtvrtletí, a to ze dvou důvodů: předně přízemí a zahrada stály tři sta franků a pan Mabeuf se neodvážil platit větší nájemné než dvě stě franků, a za druhé sousedil se střelnicí Fatou a ustavičně slyšel rány z pistolí, které nesnášel.

Odstěhoval tedy _Květenu_, mědirytiny, herbáře, kresby a knihy a usadil se nedaleko Salpêtrière v jakési chaloupce ve vesnici Austerlitz, kde měl za sto padesát franků ročně tři pokoje, zahradu a studni. Tohoto stěhování využil k prodeji téměř všeho nábytku. V den přestěhování byl velmi veselý a sám si zatloukal hřebíčky do zdí pro rytiny a herbářové listy, zbytek dne ryl v zahradě, a když večer viděl matku Plutarchovou zamyšlenou a mrzutou, poklepal jí na rameno a řekl: „A co, vždyť máme indigo!“

Jenom dva návštěvníci, knihkupec od brány Saint-Jacques a Marius, měli přístup do domku v Austerlitz, vesničce hlučného jména, které mu bylo, máme-li už povědět všechno, dosti nepříjemné.

Lidé, jejichž mozek je pohroužen v moudrost nebo v pošetilost, nebo, jak často bývá, v obojí najednou, jsou jenom velmi těžko přístupni věcem života. Jejich vlastní osud je jim vzdálený. Ze soustředěné práce vyplyne trpnost, která by se podobala filozofii, kdyby byla opodstatněná. Takový člověk pomalu schází, klesá, ztrácí se, hroutí, aniž si je toho vědom. Končí to vždycky probuzením, ale to už bývá pozdě. Zatím se zdá, že bez zájmu přihlíží ke hře, která se hraje mezi jeho štěstím a neštěstím; ačkoliv je v sázce jeho vlastní osud, sleduje hru lhostejně.

A tak i pan Mabeuf byl ustavičně veselý, trochu sice dětinsky, ale přece hluboce, ačkoliv se okolo něho pomalu stmívalo a jedna naděje pohasínala za druhou. Jeho duševní zvyky měly vytrvalost hodinového kyvadla. Jakmile byl popohnán iluzí, šel dál, třeba se iluze již dávno rozplynula. Hodiny se také nezastaví přesně ve chvíli, kdy ztratíme klíč.

Pan Mabeuf měl nevinné radosti; poskytla mu je nejnepatrnější náhoda. Jednoho dne četla matka Plutarchová v koutku pokojíku román. Četla nahlas, protože se jí zdálo, že lépe rozumí. Hlasitým čtením si utvrzujete obsah. Někteří lidé čtou nahlas proto, aby se ubezpečili, že čtou.

Matka Plutarchová četla s velkým důrazem román, který držela v ruce. Pan Mabeuf slyšel, aniž vnímal.

Náhle matka Plutarchová přišla k větě, kde byla zmínka o krasavici a dragounském důstojníku:

„La belle bouda et le dragon…,“ což znamená: „Krasavice trucovala a dragoun…“ Nato čtenářka ustala, aby si otřela brýle. Ale ve francouzštině slovo bouda je zvukově podobné Buddhovi a slovo le dragon znamená vedle dragouna také draka. Pan Mabeuf nepochopil a přidal k citátu mravní ponaučení. „Buddha a drak,“ řekl si polohlasně, „ano, to má autor pravdu. Byl jednou jeden drak, který z hloubi své jeskyně chrlil plameny a spaloval nebe. Už nejedna hvězda chytla od toho netvora, který měl krom toho tygří spáry. Buddha se vypravil do jeskyně a obrátil draka na víru. To je moc dobrá kniha, matko Plutarchová. Na celém světě byste nenašla krásnější legendu.“

A pan Mabeuf upadl do příjemného snění.

## (5)  
Chudoba, dobrá sousedka bídy

  

Mariovi se líbil ten bezelstný stařec, který před jeho zraky pomalu propadal bídě a počínal se tomu divit, ačkoliv se nad tím stále ještě nermoutil. Marius se setkával s Courfeyracem a vyhledával pana Mabeufa. Návštěvy byly ovšem velmi řídké, jedna dvě do měsíce.

Mariovou radostí byly dlouhé procházky po vnějších bulvárech, na Martově poli nebo v méně navštěvovaných stromořadích Lucemburské zahrady. Někdy celé půldne pozoroval zelinářské zahradnictví, záhony, salát, slepice na hnojišti anebo koně, který otáčel kolem, jež čerpalo vodu. Chodci si ho s podivením prohlíželi; některým se zdál podezřelý, jiným zachmuřený. A zatím to byl mladý chuďas, snící bez jakéhokoliv námětu.

Na těchto procházkách objevil Gorbeauův barák; jeho odlehlost a nepatrná činže ho tak zaujala, že se tam přestěhoval. Znali ho tam jenom pod jménem Marius.

Někteří staří generálové a přátelé jeho otce zvali Maria, aby je navštívil, jakmile se dověděli, kdo je. Marius neodmítal. Měl alespoň příležitost mluvit o otci. Tak chodíval občas do Invalidovny k hraběti Pajolovi, ke generálu Bellavesnovi a ke generálu Fririonovi. Hrávalo se tam a tančilo. V ty dny Marius oblékal nové šaty. Ale na večery a plesy chodíval, jenom když mrzlo, až praštělo, protože si nemohl zaplatit povoz a chtěl přijít v botách lesklých jako zrcadlo.

Často bez hořkosti říkával:

„Lidé už nebudou jiní. Do salónu můžete vstoupit všelijak pošpiněný, ale boty musíte mít čisté. Chcete-li být přijati, musíte mít jednu věc čistou: Svědomí? Nikoli, boty.“

Ve snění se rozptýlí všechny vášně vyjma lásku. Rozplynula se v něm i Mariova politická horečka. Přispěla k tomu ještě revoluce roku 1830; uspokojila ho a tím ho uklidnila. Zůstával stále stejný, ale už tolik nebouřil. Měl totéž přesvědčení, ale časem se zmírnilo. Vlastně, abychom řekli pravdu, neměl přesvědčení, pouze sympatie. Ke které straně patřil? Ke straně lidskosti. V lidstvu volil Francii; v národu volil lid; v lidu volil ženu. Tam ponejvíce tíhl jeho soucit. Teď dával přednost myšlence před skutkem, básníkovi před hrdinou, obdivoval se spíše knize, jako je kniha Jobova, než události, jako byla bitva u Marenga. A když se konečně po dni přemítání vracel večer po bulvárech, viděl větvemi stromů prostor bez pozadí, světla bez pojmenování, a pak mu propast, stín, tajemství a všechno, co je jenom lidské, připadalo velmi malé.

Domníval se, že dospěl, a snad skutečně dospěl, k pravdě života a k lidské filozofii, až se konečně díval jenom na nebe, na jedinou věc, kterou mohl spatřit ze dna své studny.

To mu však nebránilo, aby nehromadil plány, výpočty, přípravy a záměry do budoucnosti. Oko, které by bylo ve chvíli snění nahlédlo do Mariovy duše, by bylo oslepeno její čistotou. Kdyby nám byla dána schopnost pohledět hmotným okem do svědomí druhého, soudili bychom jistě člověka bezpečněji podle toho, o čem sní, než podle toho, o čem přemýšlí. V myšlence je vůle, ale ve snu není. Sen je bezprostřední, bere a uchovává si podobu našeho ducha ve velikosti i v ideálu; nic nevychází příměji a upřímněji z hloubi duše než bezděčné a nezměrné touhy po skvělých výšinách osudu. V této touze najde se spíš povaha člověka než ve složitých, opodstatněných a urovnaných myšlenkách. Postavy spředené naší obrazotvorností se nám podobají nejvíc. Každý podle své povahy sní o neznámém a nemožném.

Asi v polovici roku 1831 vypravovala stařena, která Mariovi posluhovala, že budou vyhozeni jeho sousedé, ubohá rodina Jondrettových. Marius, který trávil téměř celé dny venku, snad ani nevěděl, že má sousedy.

„Proč dostali výpověď?“ otázal se.

„Protože neplatí nájemné; jsou už za dvě čtvrtletí dlužni.“

„Kolik to dělá?“

„Dvacet franků,“ řekla stařena.

Marius měl v zásuvce třicet nastřádaných franků.

„Podívejte se,“ řekl stařeně, „tady je dvacet pět franků. Zaplaťte za ty ubožáky nájemné a dejte jim pět franků, ale neříkejte, že jsou ode mne.“

## (6)  
Nástupce

  

Pluk, v němž Théodule sloužil jako poručík, byl náhodou přeložen do Paříže. To byla příležitost pro druhou myšlenku tety Gillenormandové. Nejdřív ji napadlo, že by měla dát Maria stopovat Théodulem, a teď si usmyslila, že by mohla Théodula učinit Mariovým nástupcem.

Bylo tak jako tak třeba, aby v domě byl někdo pro případ, že by starý pán zatoužil po mladé tváři, protože jitřní paprsek vždycky dobře působí na zříceninu. Bylo tedy radno, aby se našel druhý Marius.

Bude to docela snadné asi tak jako oprava tiskové chyby v knihách; Marius, čti Théodule.

Prasynovec je téměř jako vnuk, a není-li advokátem, je třeba se spokojit s hulánem.

Jednoho dne, když pan Gillenormand četl _Quotidienne_, vstoupila jeho dcera do pokoje a nejsladším hlasem, jako by šlo o jejího miláčka, řekla:

„Otče, dnes dopoledne přijde Théodule; chce vám projevit svou hlubokou úctu.“

„Kdo? Théodule?“

„Váš prasynovec.“

„Ach,“ zamumlal starý pán.

Potom se opět pustil do čtení a na vzdáleného synovce, na bůhvíjakého Théodula nemyslil. Záhy se rozzlobil, což se mu stávalo téměř pokaždé, kdykoliv četl. „List“, který držel v ruce, samozřejmě roajalistický, ohlašoval bez jakéhokoliv nadšení drobnou denní událost tehdejší Paříže: „Posluchači fakulty právnické a lékařské se sejdou v poledne na náměstí Panteonu… aby promluvili…“ Šlo o otázku, jež byla právě na pořadu dne: týkala se dělostřelectva národní gardy a rozporu mezi ministerstvem války a „občanským vojskem“ pro děla, postavená na nádvoří v Louvru. Studenti měli o tom „promluvit“. To přece stačilo, aby pan Gillenormand vzplál hněvem.

Vzpomněl na Maria, studenta, který také pravděpodobně půjde jako ostatní a bude „v poledne mluvit na náměstí Panteonu“.

Zatímco takto rozmrzele přemýšlel, vstoupil do pokoje poručík Théodule, oblečený prozíravě do občanských šatů; slečna Gillenormandová ho diskrétně uvedla. Hulán uvážil: „Starý patriarcha jistě neuložil všechno do doživotní renty, a proto mi neuškodí, obléknu-li se občas do civilu.“

Slečna Gillenormandová nahlas oznámila otci:

„Théodule, váš vzdálený synovec.“

Poručíkovi řekla tiše:

„Ke všemu přisvědčuj.“

A odešla.

Poručík, málo zvyklý na tak ctihodná jednání, zakoktal nesměle: „Dobrý den, strýčku,“ a uvedl se pozdravem, který bezděčně začal navyklým vojenským postojem, ale dokončil měšťanskou poklonou.

„Ach, to jste vy; dobrá, posaďte se,“ poznamenal děd. Potom na hulána nadobro zapomněl.

Théodule se posadil a pan Gillenormand vstal. Počal chodit sem a tam, hovořil nahlas a starými, podrážděnými prsty mučil dvoje hodinky, které měl v kapsách u vesty.

„Dav usmrkanců se sejde na náměstí Panteonu! Pane na nebi! Kluci, včera ještě jim teklo mléko po bradě. Kdyby jim člověk stiskl nos, teklo by jim z něho mléko ještě dnes. A ti budou mluvit zítra v poledne! Kam to spějeme? Kam to spějeme? Je jasno, že se řítíme do propasti. Až tam nás přivedli descamisados[^211]! Občanské dělostřelectvo! Mluvit o občanském dělostřelectvu! Pod širým nebem budou žvanit o bouchání národní gardy! A s kým se tam sejdou? Vidíte, kam vede jakobínství? U všech čertů, vsadil bych milión proti groši, že tam budou káranci a propuštění trestanci. Republikáni a galejníci, jedni jako druzí. Carnot říkával: Zrádče, kam chceš, abych šel? Fouché odpovídal: Kam chceš, hlupáku! A to jsou republikáni.

„To je správné,“ ozval se Théodule.

Pan Gillenormand napolo obrátil hlavu, pohleděl na Théodula a pokračoval:

„Když si pomyslím, že se ten ničemný darebák dal ke karbonářům! Proč jsi utekl z mého domu? Aby ses stal republikánem! Prosím tě! Národ nechce tvou republiku, nechce ji, protože má zdravý rozum, protože ví, že měl vždycky krále a že ho bude vždycky mít, ví, že lid je přece jenom zase lid, a na tvou republiku kašle. Rozumíš, hlupáku? Není to skutečné strašný vrtoch? Oblíbili si Otce Duchêna, pošilhávají po gilotině, zpívají romance a hrají na kytaru pod balkónem roku třiadevadesátého; ti kluci jsou tak hloupí, že by se mělo na ně naplivat. A jsou tam všichni. Ani jeden neschází. Stačí, aby vdechli vzduch na ulici, a už ztrácejí rozum. Devatenácté století je jed. Každý darebák si nechá růst bradu jako kozel, myslí si bůhvíco – a staré příbuzenstvo nechá na holičkách. To je republikánské, to je romantické. Co znamená romantické? Buďte tak dobrý, řekněte mi to. To jsou všechny hlouposti dohromady. Před rokem všichni běhali do divadla na _Hernaniho_[^212]_._ Prosím vás, _Hernani!_ Antitéze, pitomosti, které nejsou ani francouzský napsány! A mají děla na nádvoří v Louvru. Je to banditství našich dnů.“

„Máte pravdu, strýčku,“ řekl Théodule.

Pan Gillenormand pokračoval:

„Děla na muzejním nádvoří! K čemu? Nač je tam dělo? Chcete snad střílet do belvederského Apollóna? Co mají patrony společného s medicejskou Venuší? Dnešní mladí lidé jsou rošťáci. A jaká nula je ten jejich Benjamin Constant! A ti, kdo nejsou darebáci, jsou hlupáci. Dělají všechno, co mohou, jenom aby byli oškliví; nedovedou se pěkně ustrojit; bojí se žen, k děvčatům se blíží jako žebráci, až se tomu holky smějí; čestné slovo, člověk by řekl, že se ti ničemní ubožáci stydí za lásku. Jsou nevzhlední a k tomu ještě pitomí; opakují slovní hříčky Tiercelina a Potiera, mají haleny, nádenické vesty, košile z hrubé látky a kalhoty z hrubého sukna, boty z drsné kůže, a jaké peří, takový zpěv. Svou hantýrkou by si mohli podrazit svoje sešmajdané křampy. A všechna ta nevtipná sebranka má politické přesvědčení. Mělo by být přísně zakázáno mít politické přesvědčení. Vymýšlejí systémy, předělávají společnost, porážejí monarchii, odhazují všechny zákony, dělají z půdy sklep a z vrátného krále, převracejí Evropu vzhůru nohama, přestavují celý svět a ke štěstí jim postačí, mohou-li se potajmu podívat na lýtka pradlen nastupujících do svých vozíků. Ach, Marie! Ach, ty rošťáku! Jde řvát na náměstí! Budou rokovat, přít se, dělat opatření! Oni tomu říkají opatření! Spravedlivý Bože! Nepořádek je čím dál tím menší a nanicovatější. Viděl jsem zmatek, ale teď vidím politický mišmaš. Školáci rozhodují o národní gardě; to se nevidí ani u Ožibevů a Kadodašů! Nahatí divoši s vlajícím chocholem na palici a s kyjem v prackách nejsou o nic hloupější než naši maturanti. Pitomečkové! A ti říkají: rozumím, poroučím. Rokují a rozumují. To je konec světa. To je zřejmě konec naší bídné, mizerné zeměkoule. Bylo třeba posledního škytnutí; Francie je obstarala. Rokujte, blázni!

A tyto věci se budou dít tak dlouho, dokud budou chodit pod podloubím Odeonu a číst noviny. Za ně dají jeden sou, zdravý rozum, soudnost, srdce, duši i ducha. Tam začínají, a končí tím, že utekou od rodiny. Všechny noviny jsou mor; všechny, i _Drapeau blanc!_ Martainville byl v jádru taky jakobín. Ach, spravedlivá nebesa! A ještě se bude chlubit, že přivedl dědečka na pokraj zoufalství!“

„To je zřejmé,“ poznamenal Théodule.

Použil příležitosti, kdy pan Gillenormand musil nabrat dechu, a mentorsky dodal:

„Z novin by měl vycházet jenom _Moniteur_ a z knih jen _Vojenská ročenka_.“

Pan Gillenormand pokračoval:

„Nebo ten jejich Sieyès, královrah, který postoupil najednou na senátora! A tak to vždycky končí. Nejdříve se balamutí tykáním a oslovováním občane, aby se dostali vysoko a dali si potom říkat pane hrabě. Pan hrabě hromotluk, zářijový vrah! Filozof Sieyès! Musím si spravedlivě přiznat, že jsem si filozofie a všech filozofů právě tak málo všímal jako brejlí kejklíře z Tivoli. Jednou jsem na nábřeží Malaquais viděl průvod senátorů; měli pláště z fialového sametu s vyšívanými včelami a klobouky z doby Jindřicha IV. Byli oškliví. Vypadali jako opice z tygrova dvora. Občané, prohlašuji, že váš pokrok je bláznovství, že vaše humanita je sen, že vaše revoluce je zločin, že vaše republika je netvor, že vaše mladá Francie je děvka z putyky, a tvrdím vám to do očí, vám všem, publicistům, národohospodářům, právníkům, vám všem, kteří znáte svobodu, rovnost a bratrství líp než ostří gilotiny. Potvrdím vám to i písemně.“

„Pane na nebi,“ zvolal poručík, „to je všechno úžasná pravda.“

Pan Gillenormand nedokončil pohyb, k němuž se připravoval, obrátil se, zadíval se hulánu Théodulovi do očí a řekl mu:

„Vy jste hlupák!“

  

[^211]: Španělští revolucionáři.

[^212]: Hra V. Huga, časově první drama romantismu.
