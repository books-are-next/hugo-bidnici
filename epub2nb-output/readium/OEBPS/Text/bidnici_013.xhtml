<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bidnici-9</title>
		<link href="../Styles/bidnici_idstyles.css" rel="stylesheet" type="text/css"/>
	</head>
	<body id="bidnici" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-1-7" class="MLP-uroven2-kapitola para-style-override-1">KNIHA SEDMÁ <br/>Champmathieuův případ<a id="x.19380"></a></p>
			<p id="toc_marker-1-7-1" class="MLP-uroven3-nadpis-II">(1) <br/>Sestra Simplicie</p>
			<p class="MLP-text-bez1radku para-style-override-1">Události, o&nbsp;nichž budeme číst, nebyly známé v&nbsp;Montreuilsur-Mer ve svém celku, ale to málo, co proniklo, zanechalo v&nbsp;městě takový ohlas, že by v&nbsp;této knize vznikla velká mezera, kdybychom o&nbsp;nich nevyprávěli do nejmenších podrobností.</p>
			<p class="MLP-text para-style-override-1">V&nbsp;těch podrobnostech se čtenář setká se dvěma nebo třemi nepravděpodobnými okolnostmi, které uvádíme z&nbsp;úcty k&nbsp;pravdě.</p>
			<p class="MLP-text para-style-override-1">Odpoledne po Javertově návštěvě zašel pan Madeleine jako obyčejně za Fantinou.</p>
			<p class="MLP-text para-style-override-1">Než k&nbsp;ní vstoupil, dal si zavolat sestru Simplicii.</p>
			<p class="MLP-text para-style-override-1">Dvě jeptišky, které měly na starosti nemocnici&nbsp;– lazaristky jako všechny milosrdné sestry&nbsp;–, se jmenovaly sestra Perpetua a&nbsp;sestra Simplicie.</p>
			<p class="MLP-text para-style-override-1">Sestra Perpetua byla prostoduchá venkovanka, žena, která vstoupila do služeb božích, jako se nastupuje na jakékoliv jiné místo. Byla jeptiškou, jako je jiná kuchařkou. Takový typ není příliš vzácný. Řehole ochotně přijímají těžkou venkovskou hmotu, z&nbsp;níž se dá snadno uhníst kapucín nebo voršilka. Selských rukou se užije k&nbsp;těžkým pracím v&nbsp;klášteře. Proměna skotáka v&nbsp;karmelitána je snadná a&nbsp;děje se bez větší námahy; společný základ nevědomosti vesnické a&nbsp;klášterní je dokonalá příprava, která okamžitě staví venkovana naroveň mnichu. Trochu širší halena stačí, aby z&nbsp;ní byla kutna. Sestra Perpetua, statná jeptiška, pocházela z&nbsp;Marines nedaleko Pontoise, mluvila nářečím, odříkávala žalmy, odmumlávala modlitby, sladila odvary podle přehnané zbožnosti nebo přetvářky nemocného, byla drsná k&nbsp;nemocným, neochotná k&nbsp;umírajícím, kterým cpala Boha přímo do úst, smrtelný zápas hněvivě kamenovala modlitbami, byla statečná, poctivá a&nbsp;červená v&nbsp;obličeji.</p>
			<p class="MLP-text para-style-override-1"><span>Sestra Simplicie byla bílá jako vosk. Vedle sestry Perpetuy vypadala jako voskovice vedle lojové svíčky. Vincenc z&nbsp;Pauly božsky vystihl milosrdnou sestru úžasnými slovy, v&nbsp;nichž slučuje tolik svobody s&nbsp;tolikerým plněním povinností: „Jejich klášterem bude jenom nemocnice, jejich celou jen najatá světnice, kaplí jen farní kostel, ambity jen městské ulice nebo nemocniční síně, klauzurou jen poslušnost, mříží bázeň boží a&nbsp;závojem pouze skromnost.“ Tento ideál ztělesňovala sestra Simplicie. Nikdo nedovedl uhodnout její věk; nikdy nebyla mladá a&nbsp;zdálo se, že nikdy nezestárne. Byla to osoba&nbsp;– neodvažujeme se říci žena&nbsp;– klidná, uzavřená, jemného chování, chladná, osoba, která nikdy nezalhala. Byla tak něžná, že se zdála křehká; a&nbsp;přece byla pevnější než žula. Nešťastníků se dotýkala líbeznými prsty, jemnými a&nbsp;čistými. Dalo by se říci, že mluvila mlče­ním; říkala, jen co bylo nutné, a&nbsp;měla hlas, který by byl vylákal zpověď i&nbsp;okouzlil v&nbsp;salóně. Její jemná povaha se vyrovnávala s&nbsp;řeholním šatem, neboť v&nbsp;jeho drsném doteku nacházela stálou připomínku nebe a&nbsp;Boha. Všimněme si jedné podrobnosti. Hlavním rysem sestry Simplicie bylo, že nikdy nelhala, že nikdy neřekla v&nbsp;zájmu kohokoliv věc, třeba i&nbsp;nezávažnou, která by nebyla pravda a&nbsp;nic než pravda; to byl význačný rys její ctnosti. Pro svou neochvějnou pravdomluvnost byla v&nbsp;kongregaci skoro proslavená. Ve svém listě hluchoněmému Massieuovi se kněz Sicard zmiňuje o&nbsp;sestře Simplicii. Ať jsme jakkoliv upřímní, oddaní a&nbsp;čistí, přece jen svou nevinnost poskvrňujeme tu a&nbsp;tam malou lží. Sestra Simplicie nikdy. Existuje něco takového jako malá lež, nevinná lež? Lež je čiré zlo. Není možno lhát jen trochu; kdo lže, lže celou lží; lež je tvář ďábla; Satan má dvě jména: jmenuje se Satan a&nbsp;jmenuje se Lež. Tímto způsobem uvažovala sestra Simplicie. A&nbsp;jak myslila, tak jednala. Z&nbsp;toho u&nbsp;ní vyplývala ona bělost, o&nbsp;níž jsme mluvili, bělost, která svým zářením poznamenala její rty i&nbsp;oči. Sestra Simplicie měla bílý úsměv, měla bílý pohled. V&nbsp;okénku jejího svědomí nebylo ani pavučiny, ani zrnka prachu. Když vstoupila do řehole svatého Vincence z&nbsp;Pauly, přijala jméno Simplicie, které bylo vybráno právě pro ni. Jak víte, Simplicie Sicilská je ona světice, která si dala raději uříznout oba prsy, než by byla řekla, že se narodila v&nbsp;Segestě místo v&nbsp;Syrakusách, ačkoliv by se byla tou lží zachránila. Taková patronka se právě této duši hodila.</span></p>
			<p class="MLP-text para-style-override-1">Když sestra Simplicie vstoupila do kláštera, měla dvě chyby, kterých se poznenáhlu zbavovala; ráda mlsala a&nbsp;ráda dostávala dopisy. Čítala jenom jednu modlitební knihu, psanou velkými písmeny a&nbsp;latinsky. Přestože neovládala latinu, knize rozuměla.</p>
			<p class="MLP-text para-style-override-1">Tato zbožná jeptiška si oblíbila Fantinu, protože v&nbsp;ní pravděpodobně vytušila utajenou ctnost, a&nbsp;skoro výhradně se věnovala jejímu ošetřování.</p>
			<p class="MLP-text para-style-override-1">Pan Madeleine si sestru Simplicii vzal stranou a&nbsp;s&nbsp;obzvláštním důrazem, na nějž si sestra později vzpomněla, odporučil Fantinu její péči.</p>
			<p class="MLP-text para-style-override-1">Když se rozloučil se sestrou, šel k&nbsp;Fantině.</p>
			<p class="MLP-text para-style-override-1">Fantina očekávala denně příchod pana Madeleina, jako se očekává teplý a&nbsp;radostný paprsek. Říkávala sestrám: „Žiji, jen když je tu pan starosta.“</p>
			<p class="MLP-text para-style-override-1">Ten den měla velkou horečku. Jakmile spatřila pana Madeleina, zeptala se ho:</p>
			<p class="MLP-text para-style-override-1">„A&nbsp;Cosetta?“</p>
			<p class="MLP-text para-style-override-1">Pan Madeleine s&nbsp;úsměvem odpověděl:</p>
			<p class="MLP-text para-style-override-1">„Brzy.“</p>
			<p class="MLP-text para-style-override-1">Pan Madeleine mluvil s&nbsp;Fantinou jako obyčejně. K&nbsp;velkému uspokojení Fantiny zůstal však u&nbsp;ní celou hodinu místo půl. Vyslovil tisíc připomínek, jen aby nemocné nic nescházelo. Všichni si všimli, že se jednu chvíli jeho tvář smutně zastřela. Ale to se vysvětlilo, když se dozvěděli, že se lékař sklonil k&nbsp;jeho uchu a&nbsp;řekl mu: „Rychle jí ubývá sil.“</p>
			<p class="MLP-text para-style-override-1">Potom se vrátil na radnici a&nbsp;kancelářský sluha viděl, jak si pozorně prohlíží silniční mapu Francie, která visela v&nbsp;jeho kanceláři. Na kus papíru si poznamenal několik číslic.</p>
			<p id="toc_marker-1-7-2" class="MLP-uroven3-nadpis para-style-override-1">(2) <br/>Prozíravost mistra Sc<a id="x.19383"></a>aufflaira</p>
			<p class="MLP-text-bez1radku para-style-override-1">Z&nbsp;radnice odešel na kraj města k&nbsp;mistru Scaufflaërovi, Vlámovi, který se podpisoval francouzsky Scaufflaire a&nbsp;pronajímal koně, popřípadě i&nbsp;kabriolety.</p>
			<p class="MLP-text para-style-override-1">Nejkratší cesta k&nbsp;Scaufflairovi vedla málo oživenou ulicí, v&nbsp;okrsku fary, v&nbsp;němž pan Madeleine bydlil. Farář byl, jak se říkalo, vážný a&nbsp;ctihodný muž, který dovedl dobře poradit. V&nbsp;okamžiku, kdy se pan Madeleine dostal před faru, šel ulicí jenom jeden chodec, a&nbsp;ten chodec si všiml, jak starosta nejdřív přešel farářův dům, pak se však na chvíli nerozhodně zastavil a&nbsp;vrátil se až k&nbsp;farním dveřím, které byly jednokřídlové a&nbsp;měly železné klepadlo. Rychle vztáhl ruku po klepadle, zvedl je, pak znovu zaváhal, zamyslil se, ale za několik vteřin klepadlo měkce spustil, místo aby je nechal prudce dopadnout, a&nbsp;pokračoval v&nbsp;cestě rychleji než předtím.</p>
			<p class="MLP-text para-style-override-1">Pan Madeleine zastihl mistra Scaufflaira, jak opravuje koňský postroj.</p>
			<p class="MLP-text para-style-override-1">„Mistře Scaufflaire,“ zeptal se, „máte dobrého koně?“</p>
			<p class="MLP-text para-style-override-1">„Pane starosto,“ odpověděl Vlám, „všichni mí koně jsou dobří. Jakému koni říkáte dobrý?“</p>
			<p class="MLP-text para-style-override-1">„Potřebuji koně, který uběhne dvacet mil za den.“</p>
			<p class="MLP-text para-style-override-1">„I&nbsp;hrome!“ řekl Vlám. „Dvacet mil!“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„Zapřažen v&nbsp;kabrioletu?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„A&nbsp;jak dlouho bude odpočívat po té cestě?“</p>
			<p class="MLP-text para-style-override-1">„Musí druhý den nastoupit zpáteční cestu.“</p>
			<p class="MLP-text para-style-override-1">„Aby proběhl tutéž dráhu?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„I&nbsp;hrome! I hrome! A&nbsp;hned dvacet mil?“</p>
			<p class="MLP-text para-style-override-1">Pan Madeleine vytáhl z&nbsp;kapsy papír, na kterém si tužkou poznamenal jakési číslice. Ukázal je Vlámovi. Byly to číslice 5, 6, 8 1/2.</p>
			<p class="MLP-text para-style-override-1">„Vidíte,“ řekl. „Součet&nbsp;– devatenáct a&nbsp;půl, skoro dvacet mil.“</p>
			<p class="MLP-text para-style-override-1">„Pane starosto,“ odvětil Vlám, „mám, co potřebujete. Mám bílého koníka. Snad jste ho někdy zahlédl. Je to dobré zvíře z&nbsp;dolní Boulogne. Je ohnivý. Zpočátku z&nbsp;něho chtěli udělat jezdeckého koně. Ale kdepak! Vyhazoval a&nbsp;každého shodil. Domnívali se, že má nějakou vadu, a&nbsp;nevěděli, co s&nbsp;ním. Koupil jsem ho. Zapřáhl jsem ho do kabrioletu. A&nbsp;to právě ten koník chtěl; je mírný jako děvčátko, letí jako vítr. Jen se na něho nikdo nesmí posadit. Nechce být jezdeckým koněm. Každý má svou zálibu. Táhnout, to ano, avšak osedlat se nedá; musíme věřit, že si vzal do hlavy, že nebude nikoho nosit.“</p>
			<p class="MLP-text para-style-override-1">„A&nbsp;vykoná tu cestu?“</p>
			<p class="MLP-text para-style-override-1">„Vašich dvacet mil? Stále klusem a&nbsp;ani ne za osm hodin. Ale za určitých podmínek.“</p>
			<p class="MLP-text para-style-override-1">„Jakých podmínek?“</p>
			<p class="MLP-text para-style-override-1">„Předně mu v&nbsp;polovině cesty dopřejete hodinu odpočinku; nakrmíte ho; a&nbsp;někdo bude u&nbsp;něho, když bude žrát, aby mu podomek neukradl oves; všiml jsem si totiž, že podomci v&nbsp;zájezdních hostincích oves spíše propijí, než by jej dali ve stáji koním.“</p>
			<p class="MLP-text para-style-override-1">„Dohlédnu na krmení.“</p>
			<p class="MLP-text para-style-override-1">„Za druhé… Ten kabriolet je pro pana starostu?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„Umí pan starosta řídit spřežení?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„Pan starosta tedy pojede sám a&nbsp;bez zavazadla, aby kůň neměl těžký náklad.“</p>
			<p class="MLP-text para-style-override-1">„Souhlasím.“</p>
			<p class="MLP-text para-style-override-1">„Pojede-li však pan starosta bez doprovodu, musí dohlédnout na oves.“</p>
			<p class="MLP-text para-style-override-1">„Už jsem to řekl.“</p>
			<p class="MLP-text para-style-override-1">„Dostanu třicet franků za den. A&nbsp;zaplatíte mi dny, kdy bude kůň odpočívat. Ani o&nbsp;groš méně, a&nbsp;také krmivo pro koně zaplatí pan starosta.“</p>
			<p class="MLP-text para-style-override-1">Pan Madeleine vytáhl z&nbsp;kapsy tři napoleony a&nbsp;položil je na stůl.</p>
			<p class="MLP-text para-style-override-1">„Tady máte zaplaceno na dva dny předem.“</p>
			<p class="MLP-text para-style-override-1">„Za čtvrté&nbsp;– kabriolet by byl na takovou cestu těžký a&nbsp;kůň by se příliš unavil. Je třeba, aby se pan starosta spokojil s&nbsp;malým tilbury, který mám.“</p>
			<p class="MLP-text para-style-override-1">„Souhlasím.“</p>
			<p class="MLP-text para-style-override-1">„Je lehký, ale je otevřený.“</p>
			<p class="MLP-text para-style-override-1">„To mi nevadí.“</p>
			<p class="MLP-text para-style-override-1">„Uvážil pan starosta, že máme zimu?“</p>
			<p class="MLP-text para-style-override-1">Pan Madeleine neodpověděl. Vlám pokračoval:</p>
			<p class="MLP-text para-style-override-1">„Že bude chladno?“</p>
			<p class="MLP-text para-style-override-1">Pan Madeleine dále mlčel. Mistr Scaufflaire pokračoval: „Že bude pršet?“</p>
			<p class="MLP-text para-style-override-1">Pan Madeleine zdvihl hlavu a&nbsp;řekl:</p>
			<p class="MLP-text para-style-override-1">„Tilbury a&nbsp;kůň budou zítra ráno v&nbsp;půl páté před mými dveřmi.“</p>
			<p class="MLP-text para-style-override-1">„Ujednáno, pane starosto,“ odvětil Scaufflaire, načež nehtem u&nbsp;palce seškrábl skvrnu se stolu a&nbsp;mluvil dál s&nbsp;oním bezstarostným výrazem, kterým Vlámové dovedou provázet své prohnané počínání:</p>
			<p class="MLP-text para-style-override-1">„Víte, nač jsem si teď vzpomněl? Pan starosta mi neřekl, kam má namířeno. Kam jede pan starosta?“</p>
			<p class="MLP-text para-style-override-1">Od začátku rozmluvy nemyslil na nic jiného, ale nevěděl, proč se neodvážil tu otázku položit.</p>
			<p class="MLP-text para-style-override-1">„Má váš kůň dobré přední nohy?“ řekl pan Madeleine. „Ano, pane starosto. Na svahu ho opatrně přidržíte. Je mnoho kopců na cestě, kterou pojedete?“</p>
			<p class="MLP-text para-style-override-1">„Nezapomeňte být přesně v&nbsp;půl páté ráno u&nbsp;mých dveří,“ odvětil pan Madeleine a&nbsp;odešel.</p>
			<p class="MLP-text para-style-override-1">Vlám zůstal stát „jako pitomý“, jak řekl později sám o&nbsp;sobě.</p>
			<p class="MLP-text para-style-override-1">Pan starosta byl už dvě nebo tři minuty pryč, když se dveře znovu otevřely; pan starosta se vrátil.</p>
			<p class="MLP-text para-style-override-1">Měl stále ještě ten neproniknutelný a&nbsp;zaujatý výraz.</p>
			<p class="MLP-text para-style-override-1">„Pane Scaufflaire,“ řekl, „jak si ceníte koně s&nbsp;tilbury, které mi pronajmete, jedno jako druhé?“</p>
			<p class="MLP-text para-style-override-1">„Jednoho jako druhého, pane starosto,“ řekl Vlám a&nbsp;hrubě se zasmál.</p>
			<p class="MLP-text para-style-override-1">„Budiž. Kolik?“</p>
			<p class="MLP-text para-style-override-1">„Pan starosta je chce ode mne koupit?“</p>
			<p class="MLP-text para-style-override-1">„Ne, ale chci vám pro každý případ nechat záruku. Vrátíte mi tu částku, až přijedu zpátky. Na kolik si ceníte vozík a&nbsp;koně?“</p>
			<p class="MLP-text para-style-override-1">„Na pět set franků, pane starosto.“</p>
			<p class="MLP-text para-style-override-1">„Tady jsou.“</p>
			<p class="MLP-text para-style-override-1">Pan Madeleine položil bankovku na stůl, potom vyšel, ale tentokrát se už nevrátil.</p>
			<p class="MLP-text para-style-override-1">Mistr Scaufflaire hrozně litoval, že neřekl tisíc franků. Tilbury a&nbsp;kůň ho nestáli ani sto dukátů.</p>
			<p class="MLP-text para-style-override-1">Nato zavolal manželku a&nbsp;všechno jí pověděl. Kam to, k&nbsp;čertu, pan starosta jede? Radili se. „Jede do Paříže,“ řekla žena. „Tomu nevěřím,“ řekl manžel. Pan Madeleine zapomněl na krbu papír s&nbsp;číslicemi. Vlám papír vzal a&nbsp;prohlížel jej. „Pět, šest, osm a&nbsp;půl? To jsou asi vzdálenosti poštovních stanic.“ Obrátil se k&nbsp;ženě. „Už to mám.“ „Jak?“ „Odtud do Hesdinu je pět mil, šest je z&nbsp;Hesdinu do Saint-Pol, osm a&nbsp;půl je ze Saint-Pol do Arrasu. Jede do Arrasu.“</p>
			<p class="MLP-text para-style-override-1">Pan Madeleine se zatím vrátil domů.</p>
			<p class="MLP-text para-style-override-1">Od mistra Scaufflaira šel delší cestou, jako by farní dveře byly pro něho pokušením, kterému se chtěl vyhnout. Vystoupil nahoru do svého pokoje a&nbsp;tam se zavřel, což nebylo nic divného, protože rád chodíval brzo spát. Přesto si však tovární vrátná, která byla zároveň jedinou služebnou pana Madeleina, všimla, že zhasil v&nbsp;půl deváté, pověděla o&nbsp;tom pokladníkovi, který se právě vracel domů, a&nbsp;dodala:</p>
			<p class="MLP-text para-style-override-1">„Není pan starosta nemocen? Zdá se mi, že vypadá nějak divně.“</p>
			<p class="MLP-text para-style-override-1"><span>Pokladník bydlil v&nbsp;pokoji právě pod pokojem pana Madeleina. Na slova vrátné vůbec nedbal, lehl si a&nbsp;usnul. Kolem půlnoci se rázem probudil; ve spánku slyšel hluk nad hlavou. Naslouchal. Slyšel kroky, jako by někdo v&nbsp;pokoji nad ním přecházel. Naslouchal pozorněji a&nbsp;poznal krok pana Madeleina; zpravidla se z&nbsp;pokoje pana Madeleina před hodinou, kdy vstával, nic neozývalo. Za okamžik slyšel pokladník zvuk, který se podobal vrznutí otvírané a&nbsp;zavírané skříně. Potom se mu zdálo, že někdo odtahuje nábytek, nato nastalo ticho a&nbsp;přecházení po pokoji začalo znovu. Pokladní se posadil, úplně se probudil, podíval se skly svého okénka na protější zeď a&nbsp;spatřil tam načervenalý odraz osvětleného okna. Podle směru paprsků to mohlo být jen okno pana Madeleina. Odraz se chvěl, jako by světlo vycházelo spíš ze zapáleného ohně než z&nbsp;lampy. Stín okenního pažení se nerýsoval, z&nbsp;čehož bylo zřejmé, že okno je otevřeno dokořán. Za takového chladna bylo otevřené okno skutečně nápadné. Pokladník znovu usnul. Za hodinu či za dvě se opětovně probudil. Stejné kročeje, volné, pomalé a&nbsp;pravidelné, mu přecházely nad hlavou.</span></p>
			<p class="MLP-text para-style-override-1">Odlesk se stále odrážel na zdi, ale byl teď bledý a&nbsp;pokojný jako odraz lampy nebo svíčky. Okno bylo stále otevřené.</p>
			<p class="MLP-text para-style-override-1">Podívejme se tedy, co se dělo v&nbsp;pokoji pana Madeleina.</p>
			<p id="toc_marker-1-7-3" class="MLP-uroven3-nadpis para-style-override-1">(3) <br/>Svědomí</p>
			<p class="MLP-text-bez1radku para-style-override-1">Čtenář jistě uhodl, že pan Madeleine není nikdo jiný než Jean Valjean.</p>
			<p class="MLP-text para-style-override-1">Už jsme nahlédli do hlubin jeho svědomí; nadešla chvíle, abychom se tam podívali znovu. Nečiníme to bez dojetí a&nbsp;bez otřesu. Nic není tak strašného jako takové rozjímání. Duchovní oko nikde nenajde tolik oslnění ani tolik temnot jako v&nbsp;člověku; nemůže se upřít na nic, co by bylo děsnější, spletitější, tajemnější a&nbsp;nekonečnější. Je-li nějaká velkolepější podívaná než pohled na moře, je to podívaná na nebe; je-li oslnivější podívaná než pohled na nebe, je to pohled do lidské duše.</p>
			<p class="MLP-text para-style-override-1">Napsat báseň o&nbsp;lidském svědomí, třebas by si všímala jen jediného člověka, třeba by si všímala jen nejnepatrnějšího člověka, by znamenalo sloučit všechny hrdinské zpěvy v&nbsp;jedinou epopej, svrchovanou a&nbsp;konečnou. Svědomí je chaos přeludů, choutek a&nbsp;pokušení, je to tavící pec snů, brloh myšlenek, za něž se stydíme; je to zmatená směsice klamných závěrů, je to bitevní pole vášní. Pronikněte v&nbsp;určitých hodinách zsinalou tváří člověka, který přemítá, podívejte se za ni, pohleďte do té duše, podívejte se do té temnoty. Pod zevním klidem jsou bitvy obrů jako u&nbsp;Homéra, jsou tam shluky draků a&nbsp;hyder a&nbsp;mračna přeludů jako u&nbsp;Miltona, jsou tam vizionářské přízraky jako u&nbsp;Danta. Jak strašlivé je nekonečno, které člověk nosí v&nbsp;sobě a&nbsp;podle něhož zoufale měří vůli svého mozku a&nbsp;skutky svého života!</p>
			<p class="MLP-text para-style-override-1">Jednoho dne stanul Dante Alighieri před ponurou branou, před níž zaváhal. I&nbsp;před námi je taková brána, na jejímž prahu váháme. Avšak vstupme.</p>
			<p class="MLP-text para-style-override-1">Jen málo můžeme přidat k&nbsp;tomu, co čtenář už ví o&nbsp;příhodách, které potkaly Jeana Valjeana od dobrodružství s&nbsp;malým Gervácem. Od té chvíle byl, jak jsme viděli, docela jiný člověk. Vypracoval se na to, co z&nbsp;něho chtěl udělat biskup. Bylo to víc než přeměna, byl to přerod.</p>
			<p class="MLP-text para-style-override-1">Podařilo se mu zmizet, prodal biskupovo stříbro a&nbsp;ponechal si jen svícny jako památku; plížil se z&nbsp;města do města, prošel Francii, dostal se do Montreuil-sur-Mer, přišel na nápad, o&nbsp;němž jsme už mluvili, vykonal, o&nbsp;čem jsme už vyprávěli, a&nbsp;podařilo se mu stát se nepolapitelným a&nbsp;nedostihnutelným. Když se usadil v&nbsp;Montreuil-sur-Mer, byl šťasten, že jeho svědomí je natolik poctivé, že se rmoutí pro minulost; žil klidně, pokojně a&nbsp;v&nbsp;naději; měl jenom dvě myšlenky: skrýt své jméno a&nbsp;obětovat svůj život; uniknout lidem a&nbsp;obrátit se k&nbsp;Bohu.</p>
			<p class="MLP-text para-style-override-1">Ty dvě myšlenky byly v&nbsp;jeho duši tak úzce spjaty, že tvořily jedinou; obě byly stejně naléhavé a&nbsp;důležité a&nbsp;ovládaly jeho nejnepatrnější činy. Obyčejně se shodovaly v&nbsp;řízení běhu jeho života; obracely jej do stínu; měnily ho v&nbsp;laskavého a&nbsp;prostého člověka; dávaly mu stejné rady. Někdy však přece jen byly v&nbsp;rozporu. Vzpomínáme si, že muž, kterého celý kraj kolem Montreuil-sur-Mer znal jako pana Madeleina, se při takových příležitostech nerozpakoval obětovat první věc druhé, to jest obětovat bezpečnost své ctnosti. Tak si proti vší opatrnosti a&nbsp;obezřelosti ponechal svícny od biskupa, nosil po něm smutek, vyptával se všech malých Savojáčků, které potkal, vyptal se na svou rodinu ve Faverolles a&nbsp;přes všechny Javertovy znepokojivé narážky zachránil život starému Faucheleventovi. Zdálo se, jak jsme již poznamenali, že podle vzoru všech moudrých svatých a&nbsp;spravedlivých lidí se domníval, že není jeho hlavní povinností pamatovat na sebe.</p>
			<p class="MLP-text para-style-override-1">Musíme však říci, že dosud nedošlo k&nbsp;ničemu podobnému. Dvě myšlenky, které řídily nešťastného muže, o&nbsp;jehož utrpení vypravujeme, nesvedly tak vážný boj. Pochopil to zmateně, ale hluboce při prvních slovech, která Javert pronesl při vstupu do jeho kanceláře. V&nbsp;okamžiku, kdy Javert tak podivně vyslovil jméno, pohřbené pod tolikerým nánosem, strnul a&nbsp;byl omráčen zlověstným rozmarem osudu, a&nbsp;v&nbsp;tom strnutí pociťoval záchvěvy, které předcházejí velké otřesy; sehnul se jako dub před blížící se bouří, jako voják před útokem. Viděl, jak se mu nad hlavou shlukují mraky plné hromů a&nbsp;blesků. Ve chvíli, kdy slyšel mluvit Javerta, bylo jeho první myšlenkou, aby se rozběhl, udal se, vytáhl toho Champmathieua z&nbsp;vězení a&nbsp;dal se zavřít sám; bylo to bolestné a&nbsp;palčivé, jako když řízne do živého masa, potom to přešlo a&nbsp;řekl si: „Uvidíme! Uvidíme!“ Potlačil první šlechetný popud a&nbsp;couvl před hrdinstvím.</p>
			<p class="MLP-text para-style-override-1">Jistě by bylo krásné, kdyby ten muž po zbožných slovech biskupových, po tolika letech lítosti, odříkání a&nbsp;pokání tak slibně začatého a&nbsp;za tak strašlivých okolností uskutečňovaného nebyl ani na chvíli váhal a&nbsp;kdyby byl vykročil k&nbsp;zející propasti, na jejímž dnu je nebe; bylo by to krásné, ale nedošlo k&nbsp;tomu. Je nutné vysvětlit, co se událo v&nbsp;té duši, a&nbsp;my můžeme mluvit jen o&nbsp;tom, co v&nbsp;ní bylo. Především ho ovládl pud sebezáchovy; chvatně soustředil myšlenky, udusil pohnutí, uvážil, že Javert je přítomen, což bylo velké nebezpečí, s&nbsp;nesmírnou silou odsunul všechno rozhodování, ohlušil se představou, co musí vykonat, a&nbsp;sebral veškerý klid, jako zápasník zdvíhá svůj štít.</p>
			<p class="MLP-text para-style-override-1">Zbytek dne strávil v&nbsp;tomto stavu&nbsp;– ve vnitřním zmatku a&nbsp;v&nbsp;naprostém vnějším klidu; učinil jen to, co by se dalo nazvat „záchranným opatřením“. Myšlenky se mu v&nbsp;mozku mátly a&nbsp;střetávaly; byl tak rozrušen, že se mu žádný nápad nejevil jasně; sám o&nbsp;sobě by nebyl dovedl říci víc, než že ho postihla velká rána. Šel jako obyčejně k&nbsp;loži nemocné Fantiny a&nbsp;prodlužoval návštěvu z&nbsp;vrozené dobroty, říkaje si, že tak musí jednat a&nbsp;že ji musí doporučit laskavosti sester pro případ, že by byl nucen odjet. Nejistě cítil, že by se měl vydat do Arrasu; ačkoliv byl ještě dalek rozhodnutí k&nbsp;cestě, přece jen si říkal, že by nebylo nevhodné být svědkem toho, co se tam bude dít; byl přec mimo všechno podezření; proto si objednal tilbury u&nbsp;Scaufflaira, aby byl připraven pro všechny případy.</p>
			<p class="MLP-text para-style-override-1">Naobědval se celkem s&nbsp;chutí.</p>
			<p class="MLP-text para-style-override-1">Vrátil se do svého pokoje a&nbsp;zamyslil se.</p>
			<p class="MLP-text para-style-override-1">Prozkoumal situaci a&nbsp;shledal, že je neslýchaná; tak neslýchaná, že vstal ze židle a&nbsp;zavřel dveře na závoru, protože byl uprostřed svého přemýšlení zachvácen téměř nevysvětlitelnou úzkostí. Bál se, aby nepřišlo ještě něco dalšího. Zatarasoval se proti všem možnostem.</p>
			<p class="MLP-text para-style-override-1">Za chvíli zhasil světlo. Překáželo mu.</p>
			<p class="MLP-text para-style-override-1">Zdálo se mu, že by ho mohli vidět.</p>
			<p class="MLP-text para-style-override-1">Kdo by ho mohl vidět?</p>
			<p class="MLP-text para-style-override-1">Běda! Dostavilo se, co chtěl vyhostit za dveře; hledělo na něho to, co chtěl oslepit. Svědomí.</p>
			<p class="MLP-text para-style-override-1">Svědomí&nbsp;– to znamená Bůh.</p>
			<p class="MLP-text para-style-override-1">Přesto v&nbsp;prvním okamžiku propadl klamu; měl pocit jistoty a&nbsp;osamělosti; jakmile zapadla závora, pomyslil si, že k&nbsp;něnu nikdo nemůže; při zhasnuté svíčce se domníval, že je neviditelný. V&nbsp;té chvíli byl pánem sama sebe; opřel se lokty o&nbsp;stůl, složil hlavu do dlaní a&nbsp;uvažoval ve tmě.</p>
			<p class="MLP-text para-style-override-1">„Kam jsem se to dostal? Není to sen? Co mi to řekli? Je skutečně pravda, že jsem viděl Javerta a&nbsp;že mi pověděl o&nbsp;té věci? Kdo asi je ten Champmathieu? Podobá se mi snad? Je to možné? Jak klidný jsem byl včera, když jsem netušil vůbec nic! Co jsem dělal včera v&nbsp;tuto hodinu? Co se skrývá za tou příhodou? Jak se rozuzlí? Co mám dělat?“</p>
			<p class="MLP-text para-style-override-1">Tyto myšlenky ho mučily. Jeho mozek ztratil sílu podržet představy, které se valily jako vlny, a&nbsp;Jean Valjean stiskl oběma rukama čelo, aby je zadržel.</p>
			<p class="MLP-text para-style-override-1">Ze zmatku, který rušil jeho vůli i&nbsp;rozum a&nbsp;v&nbsp;němž se pokoušel nalézt rozhodnutí, vyplývala jenom úzkost.</p>
			<p class="MLP-text para-style-override-1">Hlava mu hořela. Přistoupil k&nbsp;oknu a&nbsp;otevřel je dokořán. Hvězdy na nebi nesvítily. Vrátil se a&nbsp;usedl ke stolu.</p>
			<p class="MLP-text para-style-override-1">Takto uběhla první hodina.</p>
			<p class="MLP-text para-style-override-1">Ponenáhlu se v&nbsp;jeho přemítání rýsovaly a&nbsp;upevňovaly nejasné tvary a&nbsp;on začínal přesně tušit skutečnost, ne jako celek, nýbrž její podrobnosti.</p>
			<p class="MLP-text para-style-override-1">Začínal chápat, že je pánem situace, ať je jakkoliv podivná a&nbsp;nebezpečná.</p>
			<p class="MLP-text para-style-override-1">Jeho ohromení však tím jen vzrůstalo.</p>
			<p class="MLP-text para-style-override-1">Nezávisle na přísně vytčeném a&nbsp;zbožném cíli, k&nbsp;němuž směřovaly jeho skutky, všechno to, co až do toho dne podnikal, byla vlastně jáma, kterou hloubil, aby zahrabal své jméno. V&nbsp;hodinách skleslosti, v&nbsp;nocích bez spánku se nejvíc obával, že je uslyší vyslovit; říkával si, že by to byl pro něho konec všeho, že den, kdy by se jeho jméno znovu objevilo, zničilo by jeho nový život a&nbsp;snad i&nbsp;jeho novou duši. Chvěl se při pomyšlení, že by to bylo možné. Kdyby mu však byl někdo v&nbsp;těch okamžicích řekl, že přijde hodina, kdy mu v&nbsp;uchu zazní to jméno, kdy ta ohavná slova&nbsp;– Jean Valjean&nbsp;– vystoupí náhle z&nbsp;temnoty a&nbsp;vztyčí se před ním, kdy strašlivé světlo, stvořené, aby zaplašilo tajemství, kterým se halil, mu najednou vzplane nad hlavou, kdyby mu byl někdo řekl, že to jméno ho neohrozí, že to světlo přivodí jen hustší temnotu, že ten potrhaný závoj zvětší tajemství, že to zemětřesení upevní jeho stavbu, že ta podivná příhoda nebude mít jiný následek, než že jeho bytí bude zároveň bezpečnější a&nbsp;neproniknutelnější a&nbsp;že z&nbsp;konfrontace s&nbsp;přízrakem Jeana Valjeana vyjde dobrý a&nbsp;ctihodný měšťan Madeleine ještě ctihodnější, klidnější a&nbsp;váženější, než tomu bylo předtím&nbsp;– kdyby mu to byl někdo řekl, byl by potřásl hlavou a&nbsp;považoval jeho slova za nesmyslná. Nu, všechno to se právě stalo, všechny ty nakupené nemožnosti se dostavily a&nbsp;Bůh dopustil, aby se věci nemožné staly skutkem!</p>
			<p class="MLP-text para-style-override-1">Jeho myšlenky se začínaly vyjasňovat. Čím dál tím víc si uvědomoval své postavení.</p>
			<p class="MLP-text para-style-override-1">Zdálo se mu, že se právě probudil z&nbsp;podivného snu a&nbsp;zjistil, že se uprostřed noci řítí po nějakém svahu, že se chvěje a&nbsp;stojí a&nbsp;marně couvá na samém kraji propasti. Jasně rozeznával neznámého cizince stojícího ve stínu, cizince, kterého osud pokládá za něho a&nbsp;tlačí ho do propasti místo něho. Měl-li se ten propastný jícen zavřít, bylo třeba, aby tam jeden nebo druhý spadl.</p>
			<p class="MLP-text para-style-override-1">Stačilo odevzdat se osudu.</p>
			<p class="MLP-text para-style-override-1">Tohleto všechno si ujasnil a&nbsp;přiznal: Je tu nevyhnutelná a&nbsp;osudná skutečnost, že jeho místo na galejích je prázdné, že na něho, ať dělá cokoliv, stále čeká, že okradení malého Gerváce ho zavede na galeje, že to prázdné místo zůstává vyhrazeno pro něho a&nbsp;bude ho přitahovat, dokud se tam nedostane. A&nbsp;potom si řekl: Právě teď se našel náhradník a&nbsp;zdá se, že se jím naštěstí stal ten Champmathieu a&nbsp;že on, od nynějška přítomný na galejích v&nbsp;osobě Champmathieua a&nbsp;v&nbsp;lidské společnosti jako pan Madeleine, nemá se již čeho obávat, jestliže nezabrání lidem, aby navalili na hlavu toho Champmathieua balvan hanby, který zapadne jako náhrobní kámen a&nbsp;nikdy se již nezdvihne.</p>
			<p class="MLP-text para-style-override-1">Všechno bylo tak prudké a&nbsp;podivné, že náhle zakusil ono nepopsatelné rozrušení, které člověk nezakouší v&nbsp;životě víc než dvakrát třikrát, pocítil onu křeč svědomí, která pohne vším, co je v&nbsp;duši pochybného, co je složeno z&nbsp;posměchu, z&nbsp;radosti a&nbsp;zoufalství a&nbsp;co bychom mohli nazvat výbuchem vnitřního smíchu.</p>
			<p class="MLP-text para-style-override-1">Netrpělivě rozsvítil svíčku.</p>
			<p class="MLP-text para-style-override-1">„Tak co?“ řekl si. „Čeho se bojím? Proč o&nbsp;tom přemýšlím? Jsem zachráněn. Všechno je skončeno. Měl jsem pootevřeny jenom jedny dveře, kterými mohla minulost vtrhnout do mého života; ty dveře by teď byly zazděny! Navždy! Javert, který mě tak dlouho znepokojuje, který mě tím svým obávaným pudem zpočátku div neodhalil a&nbsp;který mě pak doopravdy&nbsp;– k&nbsp;čertu!&nbsp;– vystopoval, ten strašný lovecký pes, který mi byl stále v&nbsp;patách, by byl sveden na nepravou cestu, byl by zaměstnán jinde, ztratil by naprosto stopu! Od nynějška může být klidný, nechá mě na pokoji, už chytil svého Jeana Valjeana! Kdož ví, snad se dokonce i&nbsp;vystěhuje z&nbsp;města! A&nbsp;to všechno se zběhlo bez mého zásahu! Nijak jsem se o&nbsp;to nepřičinil! Božínku! Proč jsem tedy z&nbsp;toho tak nešťastný? Ten, kdo by mě teď viděl, by si namouduši pomyslil, že mě postihlo neštěstí! Ostatně, je-li to pro někoho smutné, není to nikterak mou vinou. To všechno způsobila prozřetelnost. Zřejmě si to přeje! Mám právo zvrátit, co uspořádala? Co si přeji? Do čeho se to chci míchat? Nic mi po tom není. A&nbsp;přece nejsem šťasten! Co tedy chci? Dostává se mi toho, po čem léta toužím, o&nbsp;čem se mi v&nbsp;noci zdá, co je předmětem mých modliteb&nbsp;– dostává se mi bezpečnosti! Bůh tomu chce! Nic nemohu učinit proti vůli boží. A&nbsp;proč tomu chce? Abych pokračoval v&nbsp;tom, co jsem započal, abych konal dobro, abych se jednoho dne stal velkým a&nbsp;povzbudivým příkladem, aby se jednou řeklo, že se přece jen pojí troška štěstí k&nbsp;pokání, které jsem vykonal, a&nbsp;ke ctnosti, k&nbsp;níž jsem se obrátil! Skutečně nechápu, proč jsem se před chvílí bál zajít k&nbsp;tomu dobrému knězi, všechno mu povědět jako zpovědníkovi a&nbsp;požádat ho o&nbsp;radu; zřejmě by mi neřekl nic jiného. Je rozhodnuto, nechme běžet věci danou cestou! Ponechme řešení Bohu!</p>
			<p class="MLP-text para-style-override-1">Tak mluvil v&nbsp;hlubinách svého svědomí, nakláněje se nad tím, co bychom mohli nazvat propastí sama sebe. Vstal ze židle a&nbsp;začal přecházet po pokoji. „A&nbsp;už na to nemysleme,“ řekl si. „Je rozhodnuto!“ Ale radost z&nbsp;toho nepocítil.</p>
			<p class="MLP-text para-style-override-1">Naopak.</p>
			<p class="MLP-text para-style-override-1">Jako nezabráníme moři, aby se nevracelo k&nbsp;zemi, nezabráníme ani myšlence, aby se nevracela k&nbsp;určitému nápadu. Námořník tomu zjevu říká příliv; u&nbsp;hříšníka se to jmenuje svědomí. Bůh pobízí vlny duše jako vlny oceánu.</p>
			<p class="MLP-text para-style-override-1">Ačkoliv se pan Madeleine marně vzpíral, přece jen se na chvíli znovu pustil do toho rozhovoru, v&nbsp;němž sám mluvil a&nbsp;sám si naslouchal, v&nbsp;němž říkal to, co chtěl umlčet, a&nbsp;slyšel to, co nechtěl vědět, a&nbsp;ustupoval tajemné moci, která mu poroučela: „Rozmysli si to!“ jako řekla téměř před dvěma tisíci lety jinému odsouzenci: „Jdi!“</p>
			<p class="MLP-text para-style-override-1">Setrvejme při nezbytném pozorování, než se vydáme dál, abychom plně pochopili.</p>
			<p class="MLP-text para-style-override-1">Je jisto, že člověk hovoří sám k&nbsp;sobě; není myslící bytosti, která by to nebyla na sobě zakusila. Můžeme říci, že slovo je jen tehdy vznešeným tajemstvím, jde-li v&nbsp;nitru člověka z&nbsp;myšlenky do svědomí a&nbsp;vrací-li se ze svědomí k&nbsp;myšlence. Jenom v&nbsp;tom smyslu je třeba rozumět výrazům, často užívaným v&nbsp;této kapitole: <span class="MLP-znak-kurziva-11b">řekl, zvolal</span>. Člověk si říká, mluví sám k&nbsp;sobě, volá v&nbsp;duchu, aniž porušuje vnější mlčení. Je ve velké vřavě; všechno v&nbsp;něm mluví kromě úst. Duševní skutečnosti nejsou méně skutečné proto, že nejsou viditelné a&nbsp;hmatatelné.</p>
			<p class="MLP-text para-style-override-1">Ptal se tedy, na čem je. Vyptával se sám sebe, jak se „rozhodne.“ Sám si doznával, že to, co si právě v&nbsp;mysli uspořádal, je ohavné, že nápad „ponechat věci sobě samým, ponechat řešení Bohu“ je prostě hrozný. Dopustit, aby se uskutečnil omyl osudu a&nbsp;lidí, nezabránit mu, potvrdit jej svým mlčením, neučinit nic, to by znamenalo učinit všechno! Byl by to poslední stupeň pokrytecké nedůstojnosti! Byl by to nízký, zbabělý, potměšilý a&nbsp;odporný zločin.</p>
			<p class="MLP-text para-style-override-1">Poprvé za osm let pocítil nešťastník hořkou chuť špatné myšlenky a&nbsp;zlého skutku. S&nbsp;hnusem si odplivl.</p>
			<p class="MLP-text para-style-override-1">Zpytoval se dál. Přísně se ptal sám sebe, co myslil větou: „Dosáhl jsem svého cíle!“ Přiznal si, že jeho život má skutečně cíl. Ale jaký cíl? Skrývat své jméno? Klamat policii? Opravdu jen pro tak nepatrnou věc chtěl vykonat, co vykonal? Nemá opravdu jiného cíle, který by byl velký, který by byl pravý? Zachránit ne svou osobu, ale duši. Stát se počestným a&nbsp;dobrým. Být poctivý! Není to právě a&nbsp;jenom to, čeho chtěl dosíci a&nbsp;co mu biskup přikázal? „Zavřít dveře za svou minulostí?“ Panebože, tím by je přece nepřirazil, ale podlým skutkem by je znovu otevřel! Opět by se stal zlodějem&nbsp;– nejhorším ze všech zlodějů! Ukradl by jinému člověku jeho zaměstnání, jeho život, jeho klid, jeho místo na slunci! Stal by se vrahem! Zabil by, mravně by zabil ubohého člověka! Vnutil by mu strašlivou smrt zaživa, tu smrt pod širým nebem, která se jmenuje galeje! Naopak, dokončí své vzkříšení a&nbsp;navždy zavře peklo, z&nbsp;něhož vyšel; jestliže se vydá, zachrání člověka postiženého tak děsným omylem, přijme znovu své jméno, znovu se stane trestancem Jeanem Valjeanem! Vrátí-li se zdánlivě zpátky, ve skutečnosti odtamtud vyjde! Musí to učinit! Všechna jeho dřívější práce by byla zbytečná, kdyby to neudělal! Celý jeho život by byl neužitečný, všechno jeho pokání by přišlo nazmar a&nbsp;musil by říci: k&nbsp;čemu to všechno bylo? Cítil, že biskup je u&nbsp;něho, že biskup je přítomen tím spíš, že je mrtev, že se na něho upřeně dívá, že by mu od té chvíle byl pan Madeleine i&nbsp;se všemi svými ctnostmi odporný a&nbsp;že by galejníka Jeana Valjeana pokládal za čistého a&nbsp;hodného obdivu. I&nbsp;když lidé viděli jeho masku, biskup viděl jeho pravou tvář. I&nbsp;když lidé sledovali jeho život, biskup viděl do jeho svědomí. Je nutno jet do Arrasu, osvobodit nepravého Jeana Valjeana a&nbsp;udat pravého! Běda! To je největší oběť, nejdojemnější vítězství, poslední krok, který je nutno učinit; ale je nutný. Jak vlastně osud bolí! Nedostane se mu svatosti v&nbsp;očích božích, nepokryje-li se hanebností v&nbsp;očích lidí!</p>
			<p class="MLP-text para-style-override-1">„Dobrá!“ řekl si. „Rozhodněme se! Vykonejme svou povinnost! Zachraňme toho člověka!“</p>
			<p class="MLP-text para-style-override-1">Pronesl ta slova, aniž si uvědomil, že mluví nahlas.</p>
			<p class="MLP-text para-style-override-1"><span>Vzal obchodní knihy, prozkoumal je a&nbsp;uvedl do pořádku. Hodil do krbu balík úpisů drobných obchodníků, kteří se octli v&nbsp;tísni. Napsal dopis, zapečetil jej, a&nbsp;kdyby byl v&nbsp;té chvíli někdo v&nbsp;pokoji, byl by mohl na jeho obálce přečíst: </span><span class="MLP-znak-kurziva-11b">Panu Laffittovi, bankéři, ulice Artois, Paříž.</span></p>
			<p class="MLP-text para-style-override-1">Z&nbsp;psacího stolu vzal náprsní tobolku, která obsahovala několik bankovek a&nbsp;průvodní list, který mu toho roku posloužil při volbách.</p>
			<p class="MLP-text para-style-override-1">Kdo by ho byl viděl, když vykonával tyto věci, při nichž vážně přemýšlel, nebyl by pochyboval o&nbsp;tom, co se v&nbsp;něm děje. Jeho rty se chvílemi pohnuly, někdy zdvihl hlavu a&nbsp;upřel pohled na docela lhostejné místo na zdi, jako by právě tam byla záhada, kterou chtěl osvětlit nebo na niž se chtěl otázat.</p>
			<p class="MLP-text para-style-override-1">Jakmile dopsal dopis panu Laffittovi, dal jej s&nbsp;náprsní taškou do kapsy a&nbsp;začal přecházet po pokoji.</p>
			<p class="MLP-text para-style-override-1">Jeho myšlenky se už neodchylovaly od nastoupené cesty. Stále viděl svou povinnost, napsanou jasnými písmeny, která mu planula před očima a&nbsp;přemísťovala se, kamkoliv dopadl jeho pohled: „Jdi! Odhal se! Udej se!“</p>
			<p class="MLP-text para-style-override-1">Viděl dokonce, jak se před ním hýbají ve ztělesněných tvarech obě myšlenky, které až dosud byly dvojím heslem jeho života: ukrýt své jméno, posvětit svou duši. Ponejprv si všiml, jak jsou naprosto protichůdné, ponejprv viděl, v&nbsp;čem se od sebe liší. Rozeznával, že jedna z&nbsp;těch myšlenek je dobrá, kdežto druhá se mohla zvrhnout ve špatnou; že jedna je sebeobětování a&nbsp;druhá sobeckost; že jedna říká <span class="MLP-znak-kurziva-11b">bližní</span> a&nbsp;druhá <span class="MLP-znak-kurziva-11b">já</span>; že jedna pochází ze světla, druhá z&nbsp;temnoty.</p>
			<p class="MLP-text para-style-override-1">Bojovaly spolu, viděl, jak se potýkají. Čím více přemýšlel, tím víc se zvětšovaly před jeho duchovním zrakem; nyní nabyly obrovských rozměrů; zdálo se mu, že ve svém nitru, v&nbsp;tom nekonečnu, o&nbsp;němž jsme právě mluvili, vidí uprostřed temnoty a&nbsp;světla bojovat bohyni a&nbsp;obryni.</p>
			<p class="MLP-text para-style-override-1">Byl schvácen hrůzou, ale připadalo mu, že ho unáší dobrá myšlenka.</p>
			<p class="MLP-text para-style-override-1">Cítil, že dospěl k&nbsp;dalšímu rozhodnému okamžiku svého svědomí i&nbsp;svého osudu; cítil, že biskup určil první údobí jeho nového života a&nbsp;že Champmathieu určuje druhé. Po velkém obratu přichází velká zkouška.</p>
			<p class="MLP-text para-style-override-1">Avšak horečka, která na chvíli opadla, začínala poznenáhlu stoupat Tisíceré myšlenky mu probleskovaly hlavou, a&nbsp;všechny ho upevňovaly v&nbsp;rozhodnutí.</p>
			<p class="MLP-text para-style-override-1">Jednu chvíli si řekl, že snad si tu záležitost příliš živě připouští, že ten Champmathieu je docela všední člověk a&nbsp;že skutečně kradl.</p>
			<p class="MLP-text para-style-override-1">Napomenul se: „Jestliže ten člověk skutečně ukradl několik jablek, patří mu měsíc vězení. Ale od toho je velmi daleko ke káznici. A&nbsp;kdo ví, že opravdu kradl? Je to dokázáno? Jméno Jeana Valjeana mu přitěžuje a&nbsp;činí zbytečným všechno hledání důkazů. Nepostupují tak obvykle královští prokurátoři? Věří, že je zloděj, protože ho pokládají za bývalého trestance.“</p>
			<p class="MLP-text para-style-override-1">V&nbsp;jiné chvíli ho napadlo, že snad uznají jeho hrdinství a&nbsp;jeho počestný způsob života po sedm let a&nbsp;všechno, co vykonal pro kraj, a&nbsp;že když se dobrovolně vydá spravedlnosti, snad dostane milost.</p>
			<p class="MLP-text para-style-override-1">Ale ta domněnka velmi rychle vyvanula a&nbsp;Valjean se trpce usmál, když si vzpomněl, že po krádeži těch čtyřiceti sou, které vzal malému Gervácovi, by byl považován za nenapravitelného zločince, že by se ten případ znovu projednával a&nbsp;podle přesného znění zákona by mu vynesl doživotní pobyt v&nbsp;káznici.</p>
			<p class="MLP-text para-style-override-1">Zavrhl všechny iluze, odpoutával se víc a&nbsp;více od světa a&nbsp;hledal útěchu a&nbsp;sílu jinde. Řekl si, že musí splnit svou povinnost; že snad splnění povinnosti nebude těžší, než kdyby se jí vyhnul; že&nbsp;– kdyby <span class="MLP-znak-kurziva-11b">ponechal osudu volnou cestu</span>, kdyby zůstal v&nbsp;Montreuil-sur-Mer&nbsp;– že by jeho dobrá pověst, jeho dobročinnost, laskavost, důstojnost, štědrost, bohatství, oblíbenost a&nbsp;jeho počestnost byly okořeněny zločinem; a&nbsp;jakou příchuť by pohříchu dostaly všechny ty krásné záměry, kdyby se spojily s&nbsp;tou ohavností! Naproti tomu kdyby dokončil svou oběť na galejích, s&nbsp;kruhem na krku, s&nbsp;řetězem, zelenou čapkou, v&nbsp;práci bez oddechu, v&nbsp;hanbě bez slitování, spojil by se vjedno s&nbsp;nebeskou myšlenkou.</p>
			<p class="MLP-text para-style-override-1">Konečně si řekl, že je to nutné. Že je to jeho osud, že nemá právo měnit úradky vyšší moci a&nbsp;buď jak buď musí volit: buď zevní důstojnost a&nbsp;vnitřní hanebnost, nebo vnitřní svatost a&nbsp;zevní beze­ctnost.</p>
			<p class="MLP-text para-style-override-1">Když v&nbsp;sobě takto převracel tyto smutné myšlenky, jeho odvaha neopadávala, ale mozek začal pociťovat únavu. Bezděčně se zamyslil nad jinými věcmi, nad všednostmi.</p>
			<p class="MLP-text para-style-override-1">Na skráních mu bušily tepny. Chodil sem tam. Půlnoc odbila na faře, potom na radnici. Odpočítal dvanáct úderů na obojích hodinách a&nbsp;porovnal zvuk obou zvonů. Přitom si vzpomněl, jak před několika dny viděl v&nbsp;obchodě se starým železem na prodej starý zvonek, na němž bylo napsáno jméno <span class="MLP-znak-kurziva-11b">Antoine Albin z&nbsp;Romainville</span>.</p>
			<p class="MLP-text para-style-override-1">Bylo mu chladno. Rozdělal v&nbsp;krbu malý oheň. Nepomyslil přitom na to, že by měl zavřít okno.</p>
			<p class="MLP-text para-style-override-1">Opět upadl do dřívější otupělosti. Jenom s&nbsp;námahou si vybavoval, nač myslil, než odbila půlnoc. Konečně se mu to podařilo.</p>
			<p class="MLP-text para-style-override-1">„Ach ano!“ řekl si. „Rozhodl jsem se, že se udám.“</p>
			<p class="MLP-text para-style-override-1">A&nbsp;pak náhle pomyslil na Fantinu.</p>
			<p class="MLP-text para-style-override-1">„Co s&nbsp;tou ubohou ženou?“</p>
			<p class="MLP-text para-style-override-1">Rozpoutal se v&nbsp;něm nový zmatek.</p>
			<p class="MLP-text para-style-override-1">Fantina, která se mu znenadání zjevila v&nbsp;myšlenkách, zazářila v&nbsp;nich jako nečekaný paprsek světla. Zdálo se mu, že všechno kolem něho změnilo svůj vzhled; zvolal:</p>
			<p class="MLP-text para-style-override-1">„Božínku! Až do této chvíle jsem uvažoval jen o&nbsp;sobě!</p>
			<p class="MLP-text para-style-override-1">Viděl jsem jenom to, co je vhodnější pro mne! Pokud jde o&nbsp;mne, bylo by lépe mlčet nebo se udat&nbsp;– skrýt svou osobu nebo zachránit duši&nbsp;– být nečestným, ale uctívaným starostou, nebo zneuctěným, ale čestným trestancem, jen já, stále já, jenom já! Ale, Panebože, to všechno je sobecké. Je to trochu jiné sobectví, ale je to sobectví! Myslím také trochu na jiné? Začátek svatosti je myslit na druhé. Uvažme to, prozkoumejme to. Co se stane, budu-li pryč, budu-li vymazán, budu-li zapomenut? Udám-li se, zadrží mě, propustí Champmathieua a&nbsp;mě dají znovu do káznice&nbsp;– dobrá! A&nbsp;potom? Co se stane tady? Zde v&nbsp;kraji, v&nbsp;městě, v&nbsp;továrnách, v&nbsp;průmyslových podnicích s&nbsp;jejich dělnictvem, muži, ženami, starci, dětmi, chudými lidmi! To všechno jsem vybudoval, to všechno jsem vyburcoval k&nbsp;životu; všude tam, kde se kouří z&nbsp;komína, jsem přiložil polínko do krbu a&nbsp;hodil kus masa do hrnce; přičinil jsem se o&nbsp;blahobyt, o&nbsp;prosperitu, o&nbsp;úvěr; přede mnou tu nic nebylo; celý kraj jsem pozdvihl, oživil, oduševnil, zúrodnil, podepřel, obohatil; jestliže tu nebudu, nebude tu duše. Odejdu, všechno zemře.&nbsp;– A&nbsp;co ta žena, která tolik trpěla, která má ve svém pádu tolik zásluh, jejíž neštěstí jsem nevědomky zavinil? A&nbsp;dítě, pro které jsem chtěl dojet, které jsem matce slíbil? Nejsem něčím povinen té ženě na odčinění zla, které jsem způsobil? Co se stane, zmizím-li? Matka zemře. S&nbsp;dítětem se stane bůhvíco. Tak tomu bude, jestliže se udám.&nbsp;– Neudám-li se? Promysleme, jaké to bude, neudám-li se!“</p>
			<p class="MLP-text para-style-override-1">Zarazil se, jakmile si položil tuto otázku; chvíli váhal a&nbsp;zachvěl se. Ale ten okamžik byl krátký a&nbsp;Valjean si klidně odpověděl:</p>
			<p class="MLP-text para-style-override-1"><span>„Dobrá, ten muž půjde do káznice, to je pravda; ale, u&nbsp;čerta! Vždyť kradl! Marně si říkám, že nekradl. Kradl! Já zůstanu tady, budu pokračovat. V&nbsp;deseti letech vydělám deset miliónů, rozdělím je po kraji, pro sebe si nic nenechám. K&nbsp;čemu by mi to bylo? Pro sebe to nedělám! Vzroste blahobyt, průmysl se probudí a&nbsp;rozšíří, továrny a&nbsp;dílny se rozmnoží, rodiny, sta rodin bude šťastně žít! Kraj se zalidní; tam, kde jsou jen osamocené statky, vyrostou vesnice a&nbsp;tam, kde není nic, vzniknou osady; bída zmizí a&nbsp;s&nbsp;bídou zmizí opilství, prostituce, krádež, vražda, zmizí všechny neřesti, všechny zločiny! A&nbsp;ta chudinka matka vychová své dítě! Celá země bude bohatá a&nbsp;poctivá! Bože, byl jsem blázen, byl jsem hlupák, když jsem mluvil o&nbsp;tom, že se udám. Věru, musím dát pozor a&nbsp;nesmím se unáhlit. Cože, jen proto, že se mi líbilo zahrát si na statečného a&nbsp;ušlechtilého jako v&nbsp;sentimentální hře, a&nbsp;jen proto, že jsem myslil na sebe, jenom na sebe! Jen proto, že jsem chtěl zachránit před trestem, snad trochu přehnaným, ale v&nbsp;jádru spravedlivým, kdovíkoho, zloděje, zřejmě darebáka, má být celý kraj zničen! Jen proto má ta žena v&nbsp;nemocnici zemřít! Jen proto má ta holčička skončit na dlažbě! Pojít jako pes! Ach, to je hrozné! A&nbsp;matka to dítě ani nespatří! A&nbsp;ta holčička matku! A&nbsp;to všechno pro toho starého darebného zloděje jablek, který si jistě vysloužil galeje něčím jiným, ne-li právě tímto přestupkem! To je pěkná svědomitost, která zachraňuje viníka a&nbsp;obětuje nevinné, která zachraňuje starého tuláka, jemuž zbývá jenom několik let života a&nbsp;který nebude nešťastnější v&nbsp;káznici než ve své chajdě, svědomitost, která obětuje obyvatelstvo celého kraje, matky, ženy, děti! Tu ubohou maličkou Cosettu, která kromě mne nemá nikoho na světě a&nbsp;jistě je celá modrá zimou v&nbsp;té díře u&nbsp;Thénardierových! To jsou ti praví ničemové! A&nbsp;já&nbsp;– já bych neměl stát v&nbsp;slově vůči těm ubožákům! A&nbsp;já bych se měl jít udat! A&nbsp;já bych měl provést takovou nejapnou hloupost! Představme si nejhorší důsledky! Dejme tomu, že jsem v&nbsp;dobré vůli pomoci lidem jednal nesprávně a&nbsp;že mi to mé svědomí jednou vyčte. Vzít na sebe odpovědnost a&nbsp;přehlédnout výčitky, které zatíží jenom mne a&nbsp;budou kompromitovat jen mé svědomí, v&nbsp;tom je obětování, v&nbsp;tom je ctnost.“</span></p>
			<p class="MLP-text para-style-override-1">Valjean vstal a&nbsp;začal opět přecházet. Tentokrát se mu zdálo, že je spokojen.</p>
			<p class="MLP-text para-style-override-1">Démanty nacházíme jenom v&nbsp;temnotě země; pravdu najdeme jen v&nbsp;hlubinách myšlenky. Zdálo se mu, že poté, co sestoupil do svých hloubek, poté, co dlouho tápal v&nbsp;nejčernějších temnotách, našel konečně démant, pravdu, a&nbsp;že jej drží v&nbsp;dlani, oslněn pohledem na něj.</p>
			<p class="MLP-text para-style-override-1"><span>„Ano,“ myslil si, „to je správné. Mám pravdu. Došel jsem k&nbsp;roz­uzlení. Musím se konečně něčeho přidržet. Má cesta je vyznačena. Ponechme to osudu! Neváhejme, necouvejme! Je to prospěch všech, nikoliv jen k&nbsp;mému prospěchu. Jsem Madeleine, zůstanu Madeleinem. Běda Jeanu Valjeanovi! Já už jím nejsem, neznám toho člověka, nevím, kdo je, a&nbsp;našel-li se v&nbsp;této hodině nějaký Jean Valjean, ať se z&nbsp;toho dostane sám! Nic mi po tom není. To je osudné jméno, které se vznáší nocí. Běda hlavě, nad níž se zastaví a&nbsp;na kterou se snese.“</span></p>
			<p class="MLP-text para-style-override-1">Podíval se do zrcátka, které měl na krbu, a&nbsp;řekl:</p>
			<p class="MLP-text para-style-override-1">„Vida! Uklidnil jsem se, jakmile jsem se rozhodl! Teď jsem jako vyměněný.“</p>
			<p class="MLP-text para-style-override-1">Znovu udělal několik kroků, pak se najednou zastavil:</p>
			<p class="MLP-text para-style-override-1">„A&nbsp;teď,“ řekl si, „nesmím váhat před žádným následkem rozhodnutí, k&nbsp;němuž jsem došel. Trvají však ještě nitky, které mě poutají k&nbsp;tomu Jeanu Valjeanovi. Musím je zpřetrhat! I&nbsp;v&nbsp;tomto pokoji jsou předměty, které by mě obžalovaly, jsou tu mé věci, které by svědčily proti mně; musí zmizet.“</p>
			<p class="MLP-text para-style-override-1">Sáhl do kapsy, vytáhl tobolku, otevřel ji a&nbsp;vyňal z&nbsp;ní malý klíček.</p>
			<p class="MLP-text para-style-override-1"><span>Vsunul klíček do zámku, jehož otvor byl skoro neviditelný, protože se ztrácel v&nbsp;nejtmavších odstínech vzorku papíru, kterým byly polepeny zdi. Otevřela se tajná schránka, jakási skříň zabudovaná mezi roh zdi a&nbsp;obložení krbu. V&nbsp;té skrýši bylo jen několik hadrů, modrá halena, staré kalhoty, brašna a&nbsp;silná sukovitá hůl, okovaná na obou koncích. Kdo viděl Jeana Valjeana, když v&nbsp;říjnu roku 1815 procházel Digne, byl by snadno poznal součástky jeho bídného oblečení.</span></p>
			<p class="MLP-text para-style-override-1">Ponechal si je, jako si ponechal stříbrné svícny, aby si stále připomínal, odkud vyšel. Ukryl však pouze ty věci, které měl z&nbsp;káznice, a&nbsp;biskupovy svícny veřejně vystavil.</p>
			<p class="MLP-text para-style-override-1">Plaše pohlédl ke dveřím, jako by se bál, že se otevřou, třebas byly zajištěny závorou. Potom, aniž se podíval na věci, které tak nábožně a&nbsp;s&nbsp;nebezpečím po léta střežil, jediným prudkým a&nbsp;náhlým rozmachem hodil hadry, hůl i&nbsp;brašnu do ohně.</p>
			<p class="MLP-text para-style-override-1">Zavřel tajnou skříňku, zdvojil opatrnost, což bylo zbytečné, protože skříň byla již prázdná, zavřel ji a&nbsp;zakryl přisunutým kusem nábytku.</p>
			<p class="MLP-text para-style-override-1">Za několik vteřin byl pokoj a&nbsp;protější zeď osvětleny prudce červeným a&nbsp;chvějivým odrazem. Všechno hořelo. Sukovice praskala a&nbsp;jiskry létaly až doprostřed pokoje.</p>
			<p class="MLP-text para-style-override-1">Když brašna s&nbsp;hroznými hadry dohořívala, objevil se předmět, který se zaleskl v&nbsp;popelu. Madeleine se sklonil a&nbsp;snadno poznal stříbrný peníz. Jistě je to dvoufrank, který vzal malému Savojáčkovi.</p>
			<p class="MLP-text para-style-override-1">Nedíval se do ohně a&nbsp;bez ustání přecházel po pokoji.</p>
			<p class="MLP-text para-style-override-1">Náhle jeho pohled utkvěl na obou stříbrných svícnech, které se na krbu odrazem ohně nejasně leskly.</p>
			<p class="MLP-text para-style-override-1">„Vida,“ pomyslil si. „Jean Valjean je stále ještě tady. Musím zničit i&nbsp;svícny.“</p>
			<p class="MLP-text para-style-override-1">V&nbsp;krbu byl dostatečný oheň, aby v&nbsp;něm svícny rychle ztratily podobu a&nbsp;staly se kusem beztvarého stříbra.</p>
			<p class="MLP-text para-style-override-1">Sklonil se nad oheň a&nbsp;chvíli se ohříval. Okřál. „Příjemné teplo!“ řekl.</p>
			<p class="MLP-text para-style-override-1">Jedním svícnem prohrabal řeřavé uhlí.</p>
			<p class="MLP-text para-style-override-1">Ještě minutu, a&nbsp;byly by v&nbsp;ohni.</p>
			<p class="MLP-text para-style-override-1">V&nbsp;tom okamžiku se mu zdálo, že zaslechl hlas, který v&nbsp;jeho nitru vykřikl:</p>
			<p class="MLP-text para-style-override-1">„Jeane Valjeane! Jeane Valjeane!“</p>
			<p class="MLP-text para-style-override-1">Vlasy se mu zježily jako člověku, který slyší hrůzné volání.</p>
			<p class="MLP-text para-style-override-1">„Ano, máš pravdu, dokonči,“ říkal hlas. „Dokonej, co jsi začal! Znič svícny! Zahlaď vzpomínky! Zapomeň na biskupa! Zapomeň na všechno! Znič toho Champmathieua! Ano, tak je to správné. Zatleskej si! Tak je to výhodné pro tebe. Rozhodnuto. Podepsáno. Hle, člověk, stařec, který nechápe, co na něm chtějí, který se ničeho nedopustil a&nbsp;je snad nevinen, člověk, pro nějž je tvé jméno neštěstím, jehož tvé jméno tíží jako zločin, člověk, kterého pokládají za tebe, který bude odsouzen, který skončí své dny v&nbsp;zavržení a&nbsp;v&nbsp;hrůze! To je správné! Ty buď počestným člověkem. Zůstaň panem starostou, zůstaň poctivý a&nbsp;uctívaný, obohať město, živ chudé, vychovávej sirotky, žij šťastně, ctnostně a&nbsp;obdivován, a&nbsp;po celou dobu, co ty se budeš radovat ve světle, jiný člověk bude nosit tvou rudou kazajku, v&nbsp;opovržení ponese tvé jméno a&nbsp;bude vléci za sebou v&nbsp;káznici tvůj řetěz. Ano! Tak to bude v&nbsp;pořádku! Bídníku!“</p>
			<p class="MLP-text para-style-override-1">Pot stékal Jeanu Valjeanovi po čele. Upřel ztrhaný pohled na svícny. Zatím však hlas, který se ozval v&nbsp;jeho nitru, dosud neumlkl. Pokračoval:</p>
			<p class="MLP-text para-style-override-1">„Jeane Valjeane! Kolem tebe se budou ozývat mocné hlasy, budou tropit velký hluk, budou mluvit nahlas a&nbsp;budou ti žehnat, ale bude se ozývat i&nbsp;onen jediný hlas, jejž nikdo neuslyší a&nbsp;který tě bude v&nbsp;temnotě proklínat. Nuže! Poslouchej, bídníku! Všechna ta požehnání odpadnou dřív, než dojdou do nebe, a&nbsp;k&nbsp;Bohu se dostane jenom ono proklínání!“</p>
			<p class="MLP-text para-style-override-1">Hlas, zpočátku slabý, ozývající se z&nbsp;nejtemnějších záhybů svědomí, začal poznenáhlu dunět a&nbsp;hrozit a&nbsp;doléhat k&nbsp;Valjeanovu uchu. Připadalo mu, že poslední slova skutečně slyší, a&nbsp;Jean Valjean se skoro bázlivě rozhlédl pokojem.</p>
			<p class="MLP-text para-style-override-1">„Je tu někdo?“ zeptal se nahlas všecek vyděšený.</p>
			<p class="MLP-text para-style-override-1">Potom pokračoval se smíchem, který se podobal smíchu blbce:</p>
			<p class="MLP-text para-style-override-1">„Jsem to ale hlupák! Nikdo tu přece nemůže být.“</p>
			<p class="MLP-text para-style-override-1">A&nbsp;přece&nbsp;– jenže ten přítomný nepatřil k&nbsp;těm, které je lidské oko schopno postihnout.</p>
			<p class="MLP-text para-style-override-1">Jean Valjean postavil svícny na krb.</p>
			<p class="MLP-text para-style-override-1">A&nbsp;začal znovu přecházet jednotvárným a&nbsp;smutečním krokem, který rušil sny muže spícího v&nbsp;pokoji pod ním a&nbsp;konečně ho probudil.</p>
			<p class="MLP-text para-style-override-1">To přecházení Valjeana uklidňovalo a&nbsp;opojovalo zároveň. Zdá se, že ve svrchovaně rozhodných okamžicích se člověk často pohybuje, aby se poradil se vším, co potká, změní-li místo. Za několik vteřin nevěděl, kde je.</p>
			<p class="MLP-text para-style-override-1">Nyní se stejnou hrůzou couval před oběma závěry, na nichž se střídavě usnášel. Jedno rozhodnutí mu připadalo stejně zlověstné jako druhé. Jaký osud! Jakou divnou shodou okolností považují toho Champmathieua za něho! Má být sražen právě tím, čeho prozřetelnost zpočátku zdánlivě použila k&nbsp;tomu, aby ho vzpřímila!</p>
			<p class="MLP-text para-style-override-1"><span>Nadešla chvíle, kdy Jean Valjean musil uvažovat o&nbsp;budoucnosti. Má se přihlásit, Panebože! Má se vydat spravedlnosti! S&nbsp;nesmírným zoufalstvím přehlédl všechno, co bude třeba opustit, co bude třeba znovu vzít na sebe. Bude nutno se rozloučit s&nbsp;životem čistým a&nbsp;dobrým, zářivým, s&nbsp;všeobecnou úctou, se ctí, s&nbsp;volností! Už nebude chodit na procházku do polí, neuslyší v&nbsp;květnu ptačí zpěv, nebude dávat almužnu dětem! Už neucítí něhu vděčného a&nbsp;láskyplného pohledu, který by ho pohladil! Odejde z&nbsp;domu, který vystavěl, odejde ze svého pokoje, z&nbsp;tohoto pokojíčku! V&nbsp;té chvíli mu všechno připadalo milé. Nebude číst ve svých knihách, nebude psát na stolečku z&nbsp;bílého dřeva! Jeho stará vrátná, jediná služebná, kterou má, mu nebude ráno nosit kávu. Panebože! Místo toho galeje, železný kruh na krku, rudá kazajka, řetěz na noze, únava, kobka, polní lůžko, všechny známé hrůzy! V&nbsp;jeho věku, po tom, čím se stal! Kdyby byl aspoň mladý! Ale je starý a&nbsp;kdejaký člověk mu bude tykat, dozorce mu bude prohledávat kapsy, profous ho bude bít holí! Bude chodit naboso v&nbsp;okovaných botách! Ráno i&nbsp;večer bude nastavovat nohu dozorci, který zkouší, zda okovy nejsou porušeny! Bude muset snášet zvědavost cizích lidí, kterým řeknou: </span><span class="MLP-znak-kurziva-11b">„Ten? To je pověstný Jean Valjean, starosta v&nbsp;Montreuil-sur-Mer!“</span><span> Večer, zpocený, znavený, se zelenou čapkou na očích, bude v&nbsp;páru vystupovat pod bičem seržanta po žebříku do plovoucího vězení! Ach, ta bída! Může být osud tak zlý jako myslící bytost a&nbsp;tak nestvůrný jako lidské srdce?</span></p>
			<p class="MLP-text para-style-override-1">Ať přemýšlel jakkoliv, stále se vracel k&nbsp;tíživé otázce, která se skrývala na dně jeho přemýšlení: zůstat v&nbsp;ráji a&nbsp;stát se v&nbsp;něm ďáblem! Nebo se vrátit do pekla a&nbsp;stát se andělem!</p>
			<p class="MLP-text para-style-override-1">Co počít, Panebože, co počít?</p>
			<p class="MLP-text para-style-override-1">Bouře, z&nbsp;níž se s&nbsp;takovou námahou dostal, se v&nbsp;něm rozpoutala znovu. Myšlenky se počínaly mást. Otupovaly ho, protože byly mechanické, jako bývají myšlenky zoufalství. Ustavičně se mu vracelo jméno Romainville s&nbsp;dvěma verši písně, kterou kdysi zaslechl. Vzpomněl si, že Romainville je malý lesík poblíž Paříže, kam v&nbsp;dubnu chodívají mladí zamilovaní trhat bez.</p>
			<p class="MLP-text para-style-override-1">Vrávoral, i&nbsp;jeho duše klopýtala. Šel jako děcko, které matka pouští, aby zkusilo své první krůčky.</p>
			<p class="MLP-text para-style-override-1">Chvílemi bojoval s&nbsp;únavou a&nbsp;namáhal se vzít rozum do hrsti. Pokoušel se naposled a&nbsp;konečně vyřešit otázku, která ho do úpadu vyčerpala. Má se udat? Má mlčet? Už neviděl jasně. Nezřetelné mátohy všech jeho úvah se chvěly a&nbsp;rozplývaly jedna po druhé jako dým. Jen cítil, že něco umře, ať se rozhodne pro cokoliv, a&nbsp;že není schopen, aby tomu zabránil; že vstoupí do hrobu, ať jde vpravo nebo vlevo; že přichází chvíle smrtelného zápasu&nbsp;– agónie jeho štěstí, nebo agónie jeho ctnosti.</p>
			<p class="MLP-text para-style-override-1">Běda! Znovu propadl nerozhodnosti. Nebyl dál než na začátku.</p>
			<p class="MLP-text para-style-override-1">V&nbsp;takových úzkostech se zmítala jeho ubohá duše. Osmnáct set let před tímto nešťastníkem jiný trpící&nbsp;– tajemná bytost&nbsp;–, v&nbsp;němž se soustřeďuje všechna svatost a&nbsp;všechno utrpení lidstva, také odsouval uděšenou rukou kalich, z&nbsp;něhož, jak se mu zdálo, crčel zármutek, a&nbsp;který v&nbsp;hvězdných hlubinách přetékal temnotou, zatímco se olivy chvěly v&nbsp;nemilosrdných poryvech nekonečna.</p>
			<p id="toc_marker-1-7-4" class="MLP-uroven3-nadpis para-style-override-1">(4) <br/>Jak vypadá utrpení ve spánku</p>
			<p class="MLP-text-bez1radku para-style-override-1">Právě odbila třetí hodina a&nbsp;on již pět hodin bez ustání přecházel, než klesl na židli.</p>
			<p class="MLP-text para-style-override-1">Usnul a&nbsp;měl sen.</p>
			<p class="MLP-text para-style-override-1">Ten sen, jako většina snů, se netýkal věci, leda tím, že měl v&nbsp;sobě cosi neblahého a&nbsp;palčivého, ale hluboce na něho zapůsobil. Tato noční můra ho tak poznamenala, že si později sen zapsal. Svědčí o&nbsp;tom jeden ze záznamů psaných vlastní rukou, které zanechal. Pokládáme za svou povinnost opsat text slovo za slovem.</p>
			<p class="MLP-text para-style-override-1">Ať je tento sen jakýkoliv, historie oné noci by byla kusá, kdyby­chom jej opominuli. Je to ponuré dobrodružství choré duše.</p>
			<p class="MLP-text--0-12">Zde je. Na obálce nacházíme tuto řádku: <span class="MLP-znak-kurziva-11b">Co se mi zdálo této noci</span>.</p>
			<p class="MLP-dopis--I para-style-override-1">Byl jsem na venkově. Širá smutná pláň, kde ani travička nerostla. Měl jsem dojem, že není ani den, ani noc.</p>
			<p class="MLP-dopis--I para-style-override-1">Procházel jsem se s&nbsp;bratrem, bratrem svých dětských let, s&nbsp;bratrem, na kterého&nbsp;– upřímně řečeno&nbsp;– nikdy nemyslím a&nbsp;na kterého se vlastně ani nepamatuji.</p>
			<p class="MLP-dopis--I para-style-override-1">Hovořili jsme a&nbsp;potkávali jsme chodce. Mluvili jsme o&nbsp;sousedce, která kdysi vedle nás bydlila a&nbsp;po dobu, co žila v&nbsp;naší ulici, pracovala u&nbsp;stále otevřeného okna. Jak jsme si tak povídali, z&nbsp;toho otevřeného okna na nás čišel chlad.</p>
			<p class="MLP-dopis--I para-style-override-1">Stromů v&nbsp;té končině nebylo.</p>
			<p class="MLP-dopis--I para-style-override-1">Spatřili jsme tam člověka, který nás minul. Byl, jak ho pánbu stvořil, barvy popela a&nbsp;jel na hnědáku barvy země. Muž byl holohlavý; bylo mu vidět lebku a&nbsp;na ní vystouplé žíly.</p>
			<p class="MLP-dopis--I para-style-override-1">V&nbsp;ruce měl prut, prut pružný jako révový letorost a&nbsp;těžký jako ze železa. Jezdec nás minul a&nbsp;neřekl ani slovo.</p>
			<p class="MLP-dopis--I para-style-override-1">Bratr řekl: Dejme se úvozem.</p>
			<p class="MLP-dopis--I para-style-override-1">Úvozem, kde nebylo vidět ani křovíčka, ani kouska mechu. Všechno mělo barvu země&nbsp;– i&nbsp;obloha. Po několika krocích už nikdo neodpovídal na má slova. Všiml jsem si, že už bratr se mnou není.</p>
			<p class="MLP-dopis--I para-style-override-1">Spatřil jsem vesnici a&nbsp;vešel do ní. Pomyslil jsem si, že to bude Romainville (proč právě Romainville?)<span class="char-style-override-8"><a id="footnote-3409-88-backlink" class="footnote-link" href="#footnote-3409-88">88</a></span>. </p>
			<p class="MLP-dopis--I para-style-override-1">První ulice, kudy jsem vstoupil do vesnice, byla prázdná. Zašel jsem do druhé. Za rohem, který ty dvě ulice tvořily, stál člověk opřený o&nbsp;zeď. Řekl jsem mu: Jak se jmenuje tenhle kraj? Kde to jsem? Muž neodpověděl. Viděl jsem otevřené domovní dveře a&nbsp;vstoupil jsem.</p>
			<p class="MLP-dopis--I para-style-override-1">První pokoj byl prázdný. Vstoupil jsem do druhé místnosti. Za dveřmi toho pokoje stál muž opřený o&nbsp;stěnu. Zeptal jsem se: Čí je to dům? Kde jsem? Muž neodpověděl. Dům měl zahradu.</p>
			<p class="MLP-dopis--I para-style-override-1">Vyšel jsem z&nbsp;domu a&nbsp;vstoupil do zahrady. Zahrada byla prázdná. Za prvním stromem stál muž. Řekl jsem tomu muži: Čí je to zahrada? Kde jsem? Muž neodpověděl.</p>
			<p class="MLP-dopis--I para-style-override-1">Bloudil jsem po vesnici a&nbsp;uvědomil jsem si, že je to město. Na ulici ani živáčka, všechny domovní dveře otevřené. Nikdo nebyl ani na ulici, ani v&nbsp;pokojích, ani v&nbsp;zahradách. Ale za každým rohem ulice, za každými dveřmi, za každým stromem stál muž a&nbsp;mlčel. A&nbsp;všichni se dívali, jak je míjím. </p>
			<p class="MLP-dopis--I para-style-override-1">Vyšel jsem z&nbsp;města a&nbsp;vykročil do polí.</p>
			<p class="MLP-dopis--I para-style-override-1">Za nějakou dobu jsem se otočil a&nbsp;spatřil obrovský dav, který šel za mnou. Poznal jsem v&nbsp;něm všechny lidi, které jsem spatřil v&nbsp;městě. Měli divné hlavy. Nezdálo se, že by pospíchali, a&nbsp;přece šli rychleji než já. Nebylo vůbec slyšet, že jdou. Jednu chvíli mě dav dohonil a&nbsp;obklíčil. Obličeje lidí měly barvu země.</p>
			<p class="MLP-dopis--I para-style-override-1">Tu mi řekl muž, kterého jsem spatřil, když jsem vstoupil do města: Kam jdete? Nevíte, že jste už dávno mrtev?</p>
			<p class="MLP-dopis--I para-style-override-1">Otevřel jsem ústa, abych mu odpověděl, a&nbsp;zpozoroval jsem, že kolem mne najednou nikdo není.“</p>
			<p class="MLP-text--12-0 para-style-override-1">Jean Valjean se probudil. Byl prokřehlý. Chladný vítr, jak bývá po ránu, pohyboval křídly okna, které zůstalo otevřeno. Oheň uhasl. Svíčka dohořívala. Byla pořád ještě černá noc.</p>
			<p class="MLP-text para-style-override-1">Jean Valjean vstal a&nbsp;došel k&nbsp;oknu. Na nebi nebylo hvězd.</p>
			<p class="MLP-text para-style-override-1">Z&nbsp;okna bylo vidět na dvůr a&nbsp;na ulici. Najednou zazněl na dlažbě suchý a&nbsp;tvrdý zvuk a&nbsp;přiměl Jeana Valjeana, aby se podíval dolů.</p>
			<p class="MLP-text para-style-override-1">Pod sebou viděl dvě červené hvězdy, jejichž paprsky se ve tmě pitvorně natahovaly a&nbsp;zkracovaly.</p>
			<p class="MLP-text para-style-override-1">Protože jeho myšlenky ještě tonuly v&nbsp;mlze snů, pomyslil si: „Podívejme se! Nejsou na nebi, ale na zemi.“</p>
			<p class="MLP-text para-style-override-1">Ale nedorozumění se vysvětlilo, k&nbsp;vědomí ho přivedl jiný zvuk, podobný prvnímu. Pan Madeleine se podíval a&nbsp;pochopil, že ty dvě hvězdy jsou jenom lucerny vozu. Ve světle, které vrhaly, rozeznával jeho tvar. Byl to tilbury tažený bílým koníkem. Zvuk, jejž slyšel, byl dusot koňských kopyt na dláždění.</p>
			<p class="MLP-text para-style-override-1">„Čí je to vůz?“ řekl si. „Kdo to asi přijíždí tak časně?“</p>
			<p class="MLP-text para-style-override-1">V&nbsp;té chvíli někdo lehce zaklepal na dveře jeho pokoje. </p>
			<p class="MLP-text para-style-override-1">Zachvěl se od hlavy k&nbsp;patě a&nbsp;strašným hlasem zvolal:</p>
			<p class="MLP-text para-style-override-1">„Kdo je?“</p>
			<p class="MLP-text para-style-override-1">Kdosi odpověděl:</p>
			<p class="MLP-text para-style-override-1">„Já, pane starosto.“</p>
			<p class="MLP-text para-style-override-1">Poznal hlas staré vrátné.</p>
			<p class="MLP-text para-style-override-1">„Co je?“ zeptal se.</p>
			<p class="MLP-text para-style-override-1">„Pane starosto, je právě pět hodin.“</p>
			<p class="MLP-text para-style-override-1">„Co je mi po tom?“</p>
			<p class="MLP-text para-style-override-1">„Pane starosto, je tu vůz.“</p>
			<p class="MLP-text para-style-override-1">„Jaký vůz?“</p>
			<p class="MLP-text para-style-override-1">„Tilbury.“</p>
			<p class="MLP-text para-style-override-1">„Jaký tilbury?“</p>
			<p class="MLP-text para-style-override-1">„Pan starosta si neobjednal tilbury?“</p>
			<p class="MLP-text para-style-override-1">„Ne,“ řekl.</p>
			<p class="MLP-text para-style-override-1">„Kočí řekl, že přijel pro pana starostu.“</p>
			<p class="MLP-text para-style-override-1">„Jaký kočí?“</p>
			<p class="MLP-text para-style-override-1">„Kočí pana Scaufflaira.“</p>
			<p class="MLP-text para-style-override-1">„Kočí pana Scaufflaira?“</p>
			<p class="MLP-text para-style-override-1">Při tom jméně se Jean Valjean zachvěl, jako by mu byl sjel před očima blesk.</p>
			<p class="MLP-text para-style-override-1">„Ovšem! Pana Scaufflaira,“ odvětil.</p>
			<p class="MLP-text para-style-override-1">Stařena by se byla zděsila, kdyby ho v&nbsp;tu chvíli spatřila. </p>
			<p class="MLP-text para-style-override-1">Nastalo dlouhé ticho. Jean Valjean se tupě díval na plamen svíčky, vzal horký vosk z&nbsp;blízkosti knotu a&nbsp;hnětl jej v&nbsp;prstech.</p>
			<p class="MLP-text para-style-override-1">Stařena čekala. Potom se odvážila znovu hlasitě říci:</p>
			<p class="MLP-text para-style-override-1">„Pane starosto, co mám vyřídit?“</p>
			<p class="MLP-text para-style-override-1">„Řekněte, že je to v&nbsp;pořádku a&nbsp;že jdu dolů.“</p>
			<p id="toc_marker-1-7-5" class="MLP-uroven3-nadpis para-style-override-1">(5) <br/>Překážky na cestě</p>
			<p class="MLP-text-bez1radku para-style-override-1">V&nbsp;té době se v&nbsp;poštovní dopravě z&nbsp;Arrasu do Montreuil-Sur-Mer užívalo malých vozíků z&nbsp;dob císařství. Byly to dvoukolové kabrio­lety, potažené světlou kůží a&nbsp;opatřené důkladnými péry; byla v&nbsp;nich jenom dvě místa, jedno pro vozku a&nbsp;druhé pro cestujícího; kola byla opatřena dlouhými ochrannými náboji, které udržovaly ostatní vozy v&nbsp;patřičné vzdálenosti; dodnes je vídáme na silnicích v&nbsp;Německu. Kufr na dopisy, velká podlouhlá schránka, byl umístěn vzadu za kabrioletem a&nbsp;tvořil s&nbsp;ním jeden celek. Schránka na dopisy byla natřena černě a&nbsp;kabriolet žlutě.</p>
			<p class="MLP-text para-style-override-1">Ty vozy, kterým se dnešní vozidla vůbec nepodobají, byly jakoby znetvořené a&nbsp;hrbaté, a&nbsp;zdálky, když se pohybovaly po cestě na obzoru, vypadaly jako velký hmyz, který se myslím jmenuje termit a&nbsp;který drobným předkem táhne za sebou velký zadeček. Ale jezdily velmi rychle. Pošta odjížděla z&nbsp;Arrasu každou noc v&nbsp;jednu hodinu, kdy dojela pošta z&nbsp;Paříže, a&nbsp;objevovala se v&nbsp;Montreuil-sur-Mer před pátou hodinou ráno.</p>
			<p class="MLP-text para-style-override-1">Té noci se v&nbsp;záhybu ulice právě v&nbsp;okamžiku, kdy vjížděl do města, srazil poštovní vůz, který mířil k&nbsp;Montreuil-sur-Mer cestou přes Hesdin, s&nbsp;malým tilbury, do něhož byl zapřažen bílý kůň; přijížděl z&nbsp;opačného směru a&nbsp;seděl v&nbsp;něm jen muž zahalený v&nbsp;plášti. Kolo tilbury dostalo důkladnou ránu. Kurýr na muže křičel, aby zastavil, ale cestující neslyšel a&nbsp;rychlým klusem pokračoval v&nbsp;cestě.</p>
			<p class="MLP-text para-style-override-1">„Ten člověk má po čertech naspěch!“ řekl poštovní vozka.</p>
			<p class="MLP-text para-style-override-1">Člověk, který měl tak naspěch, byl navlas podoben muži, jehož jsme tak litovali, když jsme jej viděli, jak se zmítá v&nbsp;duševním zmatku.</p>
			<p class="MLP-text para-style-override-1">Kam jel? Nebyl by to sám dovedl říci. Proč pospíchal? Nevěděl. Jel nazdařbůh. Kam? Bezpochyby do Arrasu; ale snad jel i&nbsp;jinam. Chvílemi jako by to byl vytušil a&nbsp;zachvěl se.</p>
			<p class="MLP-text para-style-override-1">Řítil se nocí jako do propasti. Cosi ho pohánělo, cosi ho přitahovalo. Nikdo nemohl říci, co se v&nbsp;něm děje, ale všem to bylo jasné. Který člověk se nedostal alespoň jednou v&nbsp;životě do temné jeskyně neznáma?</p>
			<p class="MLP-text para-style-override-1">Vlastně se ještě na ničem nerozhodl, na ničem se neustanovil, nic nevymyslil, nic nepodnikl. Žádný závěr jeho svědomí nebyl konečný. Byl na vahách jako v&nbsp;první chvíli.</p>
			<p class="MLP-text para-style-override-1">Proč jede do Arrasu?</p>
			<p class="MLP-text para-style-override-1">Opakoval, co si řekl, když najímal vůz od Scaufflaira, že totiž není nevhodné vidět obžalovaného na vlastní oči a&nbsp;posoudit věc na místě, ať už výsledek bude jakýkoliv; že je dokonce prozíravé vědět, co se bude dít; že musí věc uvážit a&nbsp;prozkoumat, než se na něčem rozhodne; že na dálku se jeví všechno zveličeno; a&nbsp;že se snad jeho svědomí dokonce uklidní a&nbsp;dovolí, aby ten Champmathieu, skutečný bídník, byl poslán do káznice místo něho; že tam vlastně bude Javert a&nbsp;Brevet, Chenildieu a&nbsp;Cochepaille, staří trestanci, kteří ho znají, a&nbsp;přece ho poznali v&nbsp;tom druhém. A&nbsp;potom!&nbsp;– Že Javert bude navždycky sveden ze stopy; že všechny domněnky a&nbsp;podezření se upjaly na toho Champmathieua a&nbsp;že ty domněnky a&nbsp;podezření nikdo nevyvrátí; že mu tedy nehrozí nebezpečí.</p>
			<p class="MLP-text para-style-override-1">Bude to jistě příšerný okamžik, ale přežije jej. Měl svůj osud v&nbsp;ruce, třebas mu chystal zlo. Byl jeho pánem. Té myšlenky se pevně držel.</p>
			<p class="MLP-text para-style-override-1">Vlastně&nbsp;– máme-li říci všechno&nbsp;– byl by raději do Arrasu nejel.</p>
			<p class="MLP-text para-style-override-1">A&nbsp;přece jel.</p>
			<p class="MLP-text para-style-override-1">Myslil na to, zatímco bičem pobízel koně, uhánějícího dobrým, pravidelným a&nbsp;bezpečným klusem, při němž snadno urazíš dvě a&nbsp;půl míle za hodinu.</p>
			<p class="MLP-text para-style-override-1">Čím více se pan Madeleine blížil svému cíli, tím naléhavěji cítil, že před něčím couvá.</p>
			<p class="MLP-text para-style-override-1">Za úsvitu se octl v&nbsp;rovině, město Montreuil-sur-Mer bylo už daleko za ním. Díval se, jak obzor bledne; díval se, aniž si to uvědomoval, jak mu před očima míjejí všechny nepřívětivé jevy zimního svítání. Ráno má své přízraky, jako je mívá večer. Unikaly mu, zato však černé obrysy stromů a&nbsp;pahorků, které vnímal jen bezděky a&nbsp;jakoby duchem nepřítomen, přidávaly k&nbsp;rozervanosti jeho duše cosi chmurného a&nbsp;zlověstného.</p>
			<p class="MLP-text para-style-override-1">Kdykoliv jel podél osamělých domů, jaké stávají u&nbsp;silnic, říkal si: přece jen jsou ještě lidé, kteří spí!</p>
			<p class="MLP-text para-style-override-1">Klus koně, rolničky na postroji, drnčení kol na dlažbě splývaly v&nbsp;měkký a&nbsp;jednotvárný zvuk, který je příjemný, jsme-li veselí, ale zní pohřebně, když jsme smutní.</p>
			<p class="MLP-text para-style-override-1">Byl už bílý den, když dojel do Hesdinu. Zastavil v&nbsp;hospodě, aby si kůň odpočinul a&nbsp;aby mu mohl dát ovsa.</p>
			<p class="MLP-text para-style-override-1">Jak Scaufflaire řekl, kůň byl z&nbsp;drobného boulognského plemene; měl velkou hlavu, velké břicho, skoro žádnou šíji, ale mohutnou hruď, široký hřbet, křepké, jemné a&nbsp;pevné nohy; je to ošklivé plemeno, avšak silné a&nbsp;zdravé. Výtečné zvíře urazilo pět mil ve dvou hodinách a&nbsp;nemělo na hřbetě ani kapku potu.</p>
			<p class="MLP-text para-style-override-1">Jean Valjean z&nbsp;tilbury nevystoupil. Čeledín, který donesl oves, se náhle sklonil a&nbsp;prohlížel levé kolo.</p>
			<p class="MLP-text para-style-override-1">„Jedete takhle už dlouho?“ zeptal se.</p>
			<p class="MLP-text para-style-override-1">Odpověděl mu, aniž se vytrhl ze svých myšlenek:</p>
			<p class="MLP-text para-style-override-1">„Proč?“</p>
			<p class="MLP-text para-style-override-1">„Přijíždíte zdaleka?“ opakoval čeledín.</p>
			<p class="MLP-text para-style-override-1">„Ujel jsem asi pět mil.“</p>
			<p class="MLP-text para-style-override-1">„Ale jděte!“</p>
			<p class="MLP-text para-style-override-1">„Čemu se divíte?“</p>
			<p class="MLP-text para-style-override-1">Čeledín se znovu sklonil, chvíli mlčel, upřeně se díval na kolo, pak se narovnal a&nbsp;řekl:</p>
			<p class="MLP-text para-style-override-1">„Je možné, že to kolo vykonalo pět mil cesty, ale je jisté, že už po něm neujedete ani čtvrt míle.“</p>
			<p class="MLP-text para-style-override-1">Jean Valjean seskočil z&nbsp;vozu.</p>
			<p class="MLP-text para-style-override-1">„Co to povídáte, příteli?“</p>
			<p class="MLP-text para-style-override-1">„Povídám, že jste jen zázrakem ujel pět mil a&nbsp;nesletěl jste i&nbsp;s&nbsp;koněm někde do příkopu. Podívejte se.“</p>
			<p class="MLP-text para-style-override-1">Kolo bylo skutečně těžce poškozeno. Nárazem poštovního vozu se rozštěpily dvě loukotě, rozviklal se střed a&nbsp;náboj kola se uvolnil.</p>
			<p class="MLP-text para-style-override-1">„Příteli,“ řekl čeledínovi, „je tu kolář?“</p>
			<p class="MLP-text para-style-override-1">„Jistě, pane.“</p>
			<p class="MLP-text para-style-override-1">„Prokažte mi laskavost a&nbsp;přiveďte ho.“</p>
			<p class="MLP-text para-style-override-1">„Je na dva kroky odtud. Haló! Mistře Bourgaillarde!“</p>
			<p class="MLP-text para-style-override-1">Mistr Bourgaillard, kolář, stál mezi dveřmi. Přišel prohlédnout kolo a&nbsp;ušklíbl se jako lékař, který prohlíží zlomenou nohu.</p>
			<p class="MLP-text para-style-override-1">„Můžete to kolo ihned spravit?“</p>
			<p class="MLP-text para-style-override-1">„Ano, pane.“</p>
			<p class="MLP-text para-style-override-1">„Kdy mohu odjet?“</p>
			<p class="MLP-text para-style-override-1">„Zítra.“</p>
			<p class="MLP-text para-style-override-1">„Zítra!“</p>
			<p class="MLP-text para-style-override-1">„Budu na tom pracovat celý den. Pán pospíchá?“</p>
			<p class="MLP-text para-style-override-1">„Nesmírně. Musím odjet nejpozději za hodinu.“</p>
			<p class="MLP-text para-style-override-1">„To nejde, pane.“</p>
			<p class="MLP-text para-style-override-1">„Zaplatím, co budete chtít.“</p>
			<p class="MLP-text para-style-override-1">„Nejde to.“</p>
			<p class="MLP-text para-style-override-1">„Tedy za dvě hodiny.“</p>
			<p class="MLP-text para-style-override-1">„Dnes to nebude. Musím udělat dvě loukotě a&nbsp;náboj kola. Pán může odjet až zítra.“</p>
			<p class="MLP-text para-style-override-1">„Má záležitost se nedá odložit na zítřek. Co kdybyste místo opravy dal nové kolo?“</p>
			<p class="MLP-text para-style-override-1">„Jak?“</p>
			<p class="MLP-text para-style-override-1">„Jste kolář?“</p>
			<p class="MLP-text para-style-override-1">„Zajisté, pane.“</p>
			<p class="MLP-text para-style-override-1">„Nemáte kolo, které byste mi mohl prodat? Mohl bych pak brzo odjet.“</p>
			<p class="MLP-text para-style-override-1">„Náhradní kolo?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„Nemám jedno hotové kolo pro váš vůz. Kola vždycky tvoří pár. Nemůžete dát dvě kola dohromady náhodně.“</p>
			<p class="MLP-text para-style-override-1">„Prodejte mi tedy dvě kola.“</p>
			<p class="MLP-text para-style-override-1">„Pane, kola nejdou na jakoukoliv nápravu.“</p>
			<p class="MLP-text para-style-override-1">„Zkuste to.“</p>
			<p class="MLP-text para-style-override-1">„To je zbytečné, pane. Mám na prodej jenom kola k&nbsp;obyčejným vozům. Jsme tu v&nbsp;malé vesnici.“</p>
			<p class="MLP-text para-style-override-1">„Mohl byste mi pronajmout kabriolet?“</p>
			<p class="MLP-text para-style-override-1">Mistr kolář na první pohled poznal, že tilbury je najatý vůz. Pokrčil rameny.</p>
			<p class="MLP-text para-style-override-1">„Pěkně zacházíte s&nbsp;najatým vozem! Kdybych jej měl, vám bych jej nepronajal.“</p>
			<p class="MLP-text para-style-override-1">„Tedy mi jej prodejte.“</p>
			<p class="MLP-text para-style-override-1">„Nemám.“</p>
			<p class="MLP-text para-style-override-1">„Jakže! Nemáte vůz, ať je, jaký je? Vidíte, že nejsem náročný.“</p>
			<p class="MLP-text para-style-override-1">„Jsme zde v&nbsp;chudém kraji. Mám vůz pod kůlnou,“ pokračoval kolář, „starou kolesku, patří jednomu měšťanovi, který mi ji dal do opatrování a&nbsp;jezdí v&nbsp;ní jednou za uherský měsíc. Rád bych vám ji pronajal, co mi na ní záleží? Ale ten měšťan by ji nesměl na silnici vidět. A&nbsp;pak, je to koleska, musí být k&nbsp;ní dva koně.“</p>
			<p class="MLP-text para-style-override-1">„Vezmu si poštovské koně.“</p>
			<p class="MLP-text para-style-override-1">„Kam jedete?“</p>
			<p class="MLP-text para-style-override-1">„Do Arrasu.“</p>
			<p class="MLP-text para-style-override-1">„A&nbsp;chcete se dnes vrátit?“</p>
			<p class="MLP-text para-style-override-1">„Ovšem.“</p>
			<p class="MLP-text para-style-override-1">„S&nbsp;poštovskými koňmi?“</p>
			<p class="MLP-text para-style-override-1">„Proč ne?“</p>
			<p class="MLP-text para-style-override-1">„Je vám jedno, dojedete-li ve čtyři ráno?“</p>
			<p class="MLP-text para-style-override-1">„Jistě ne.“</p>
			<p class="MLP-text para-style-override-1">„Tak vidíte, že to s&nbsp;poštovskými nepůjde.&nbsp;– Má pán průvodní list?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„S&nbsp;poštovskými koňmi nedojede pán do Arrasu dřív než zítra. Jsme tu na vedlejší silnici. Na poštovských stanicích je špatná obsluha, koně jsou na polích. Začíná se orat; zapřahují teď kdejaké koně, poštovské jako každé jiné. Na každé stanici bude pán přinejmenším tři nebo čtyři hodiny čekat. A&nbsp;potom&nbsp;– jdou krokem. Je tu mnoho kopců.“</p>
			<p class="MLP-text para-style-override-1">„Tedy pojedu na koni. Vypřáhněte ho. Jistě mi tu někdo prodá sedlo.“</p>
			<p class="MLP-text para-style-override-1">„Určitě. Je však ten kůň zvyklý na sedlo?“</p>
			<p class="MLP-text para-style-override-1">„Právě jste mi to připomněl. Není.“</p>
			<p class="MLP-text para-style-override-1">„Tedy…“</p>
			<p class="MLP-text para-style-override-1">„Snad se ve vsi najde kůň, kterého bych si mohl najmout?“</p>
			<p class="MLP-text para-style-override-1">„Kůň, který má doběhnout za den do Arrasu?“</p>
			<p class="MLP-text para-style-override-1">„K&nbsp;tomu by bylo třeba koně, jakého tu nemáme. Předně byste si ho musil koupit, protože vás tu nikdo nezná. Ale nenajdete ho zde ani ke koupi, ani k&nbsp;pronajmutí, i&nbsp;kdybyste dával pět set franků, nebo i&nbsp;tisíc.“</p>
			<p class="MLP-text para-style-override-1">„Co mám dělat?“</p>
			<p class="MLP-text para-style-override-1">„Řeknu vám docela poctivě, že nejlepší bude, když vám kolo spravím a&nbsp;vy se vydáte na cestu zítra.“</p>
			<p class="MLP-text para-style-override-1">„Zítra je pozdě.“</p>
			<p class="MLP-text para-style-override-1">„Hrome!“</p>
			<p class="MLP-text para-style-override-1">„Nejezdí tudy dostavník do Arrasu? Kdy přijede?“</p>
			<p class="MLP-text para-style-override-1">„V&nbsp;noci. Oběma směry tady jezdí dostavník jednou v&nbsp;noci.“</p>
			<p class="MLP-text para-style-override-1">„Skutečně potřebujete celý den, abyste to kolo spravil?“</p>
			<p class="MLP-text para-style-override-1">„Celý den&nbsp;– a&nbsp;to se musím činit!“</p>
			<p class="MLP-text para-style-override-1">„Kdybyste si přibral dva dělníky?“</p>
			<p class="MLP-text para-style-override-1">„Ani kdybych jich přibral deset!“</p>
			<p class="MLP-text para-style-override-1">„Co kdybyste svázal loukotě provazem?“</p>
			<p class="MLP-text para-style-override-1">„Loukotě bych mohl svázat, ale ne střed. A&nbsp;pak, celé kolo je ve špatném stavu.“</p>
			<p class="MLP-text para-style-override-1">„Je tu povozník, který by mi pronajal vůz?“</p>
			<p class="MLP-text para-style-override-1">„Ne.“</p>
			<p class="MLP-text para-style-override-1">„Je tu jiný kolář?“</p>
			<p class="MLP-text para-style-override-1">Čeledín i&nbsp;mistr kolářský odpověděli zároveň a&nbsp;zavrtěli hlavou.</p>
			<p class="MLP-text para-style-override-1">„Není.“</p>
			<p class="MLP-text para-style-override-1">Jean Valjean pocítil nesmírnou radost.</p>
			<p class="MLP-text para-style-override-1">Bylo zřejmé, že zasáhla sama prozřetelnost. Jejím řízením se porouchalo kolo tilbury, prozřetelnost ho zastavila na cestě. On však nedbal jejího prvního pokynu; právě se pokouší o&nbsp;všechno možné, aby mohl pokračovat v&nbsp;cestě; poctivě a&nbsp;svědomitě vyčerpal všechny možnosti; nedal se odradit počasím, únavou ani vydáním; nic si nemůže vyčítat. Nedostane-li se dál, nebude to jeho vina. To už nebude věc jeho svědomí, nýbrž zásah samotné prozřetelnosti.</p>
			<p class="MLP-text para-style-override-1">Jean Valjean si oddychl. Oddychl si volně, z&nbsp;plných plic, poprvé od Javertovy návštěvy. Zdálo se mu, že železná pěst, která mu po dvacet hodin svírala srdce, právě povolila.</p>
			<p class="MLP-text para-style-override-1">Připadalo mu, že teď je Bůh na jeho straně a&nbsp;že mu to zjevil.</p>
			<p class="MLP-text para-style-override-1">Řekl si, že učinil všechno, co mohl učinit, a&nbsp;že mu teď nezbývá než se klidně vrátit, odkud přišel.</p>
			<p class="MLP-text para-style-override-1">Kdyby se byl jeho rozhovor s&nbsp;kolářem konal v&nbsp;hospodské sednici, kdyby neměl svědků, kdyby je nikdo neslyšel, bylo by zůstalo při tom, že se nedá nic dělat, a&nbsp;je možné, že bychom nemohli vypravovat žádný z&nbsp;příběhů, o&nbsp;nichž budete číst dál. Jenomže pan Madeleine mluvil s&nbsp;kolářem na veřejné ulici. Každý hovor na ulici přivolá kroužek posluchačů. Vždycky se najdou lidé, kteří nežádají nic víc než být pouhými diváky. Zatímco pan Madeleine vyslýchal koláře, obklopilo je několik chodců. Jakýsi jinoch, jehož si nikdo nevšímal, naslouchal několik minut a&nbsp;pak odběhl.</p>
			<p class="MLP-text para-style-override-1">Chlapec se vrátil právě ve chvíli, kdy cestující po úvaze, kterou jsme popsali, se rozhodl, že se vrátí. Chlapce doprovázela stařena.</p>
			<p class="MLP-text para-style-override-1">„Pane,“ pravila stařena, „můj chlapec mi řekl, že chcete najmout kabriolet.“</p>
			<p class="MLP-text para-style-override-1">Prostá slova staré ženy, kterou chlapec přivedl, způsobila, že cestujícímu vyrazil na čele pot. Zdálo se mu, že ruka, která ho právě pustila, se znovu objevuje ve stínu za ním a&nbsp;že je hotova opět ho uchopit.</p>
			<p class="MLP-text para-style-override-1">Odpověděl:</p>
			<p class="MLP-text para-style-override-1">„Ano, matko, hledám kabriolet, který bych mohl najmout.“</p>
			<p class="MLP-text para-style-override-1">A&nbsp;chvatně dodal:</p>
			<p class="MLP-text para-style-override-1">„Tady prý jej nedostanu.“</p>
			<p class="MLP-text para-style-override-1">„Ale ano, dostanete,“ pravila stařena.</p>
			<p class="MLP-text para-style-override-1">„Kde?“ otázal se kolář.</p>
			<p class="MLP-text para-style-override-1">„U&nbsp;mě,“ odpověděla stařena.</p>
			<p class="MLP-text para-style-override-1">Jean Valjean se zachvěl. Ruka osudu ho opět sevřela.</p>
			<p class="MLP-text para-style-override-1">Stařena měla skutečně pod kůlnou jakousi proutěnou bryčku. Kolář i&nbsp;čeledín, kteří neradi viděli, že ztrácejí zákazníka, se vložili do řeči.</p>
			<p class="MLP-text para-style-override-1">„Je to hrozná kára&nbsp;– položili ji prostě na nápravy&nbsp;– pravda, uvnitř jsou sedadla zavěšena na kožených řemenech&nbsp;– prší do ní&nbsp;– kola jsou zrezivělá a&nbsp;prohnilá vlhkem&nbsp;– v&nbsp;té se nedostanete dál než v&nbsp;tom svém tilbury&nbsp;– je to stará rachotina&nbsp;– pán by si jistě do ní nesedl&nbsp;–“ a&nbsp;tak dál.</p>
			<p class="MLP-text para-style-override-1">To všechno bylo pravda, ale ať ta stará rachotina byla jakákoliv, kára měla dvě kola a&nbsp;mohla ho odvézt do Arrasu.</p>
			<p class="MLP-text para-style-override-1">Zaplatil, kolik požádali, nechal tilbury v&nbsp;opravě u&nbsp;koláře a&nbsp;ujednal, že si vůz vezme, až se bude vracet. Do vozíku dal zapřáhnout bílého koně, usadil se a&nbsp;pokračoval v&nbsp;cestě, na kterou se ráno vydal.</p>
			<p class="MLP-text para-style-override-1">Jakmile se vozík rozjel, Jean Valjean si doznal, že před chvilkou pocítil radost, když pomyslil, že se nedostane tam, kam měl namířeno. Bezmála s&nbsp;hněvem uvažoval o&nbsp;té radosti a&nbsp;zjistil, že byla pošetilá. Proč se měl radovat z&nbsp;návratu domů? Vždyť tu cestu podnikl dobrovolně. Nikdo ho nenutil.</p>
			<p class="MLP-text para-style-override-1">A&nbsp;jistě se stane jen to, co si on bude přát.</p>
			<p class="MLP-text para-style-override-1">Když vyjížděl z&nbsp;Hesdinu, uslyšel hlas, který na něho volal: „Zastavte! Zastavte!“</p>
			<p class="MLP-text para-style-override-1">Zastavil se s&nbsp;gestem téměř radostným; bylo v&nbsp;tom gestu cosi chvějivého a&nbsp;křečovitého a&nbsp;podobalo se to naději.</p>
			<p class="MLP-text para-style-override-1">Byl to stařenin chlapec.</p>
			<p class="MLP-text para-style-override-1">„Pane,“ řekl, „to já jsem vám obstaral vozík.“</p>
			<p class="MLP-text para-style-override-1">„Nu, a…?“</p>
			<p class="MLP-text para-style-override-1">„Nic jste mi nedal.“</p>
			<p class="MLP-text para-style-override-1">Tomu, který dával všem tak ochotně, připadla ta žádost přemrštěná a&nbsp;skoro hanebná.</p>
			<p class="MLP-text para-style-override-1">„I&nbsp;ty čerchmante jedna!“ řekl. „Nic nedostaneš!“</p>
			<p class="MLP-text para-style-override-1">Práskl bičem a&nbsp;tryskem ujel.</p>
			<p class="MLP-text para-style-override-1">V&nbsp;Hesdinu ztratil mnoho času a&nbsp;byl by rád ztrátu vyrovnal. Koník byl statný a&nbsp;táhl za dva; ale byl únor, v&nbsp;posledních dnech pršelo, cesty byly špatné. A&nbsp;potom, to již nebyl tilbury. Dvoukolka byla neohrabaná a&nbsp;těžká. Kromě toho cesta stále stoupala.</p>
			<p class="MLP-text para-style-override-1">Trvalo mu skoro čtyři hodiny, než se dostal z&nbsp;Hesdinu do Saint-Pol. Pět mil za čtyři hodiny.</p>
			<p class="MLP-text para-style-override-1">V&nbsp;Saint-Pol vypřáhl u&nbsp;první zájezdní hospody a&nbsp;zavedl koně do stáje. Podle slibu, který dal Scaufflairovi, stál u&nbsp;jeslí, pokud se kůň nenažral. Přemýšlel o&nbsp;smutných a&nbsp;podivných věcech.</p>
			<p class="MLP-text para-style-override-1">Manželka hospodského přišla za ním do stáje.</p>
			<p class="MLP-text para-style-override-1">„Nebude pán snídat?“</p>
			<p class="MLP-text para-style-override-1">„Máte pravdu!“ řekl. „Mám strašný hlad.“</p>
			<p class="MLP-text para-style-override-1">Šel za usměvavou ženou svěží tváře. Zavedla ho do nízké síně, kde byly stolky místo ubrusů pokryty voskovým plátnem.</p>
			<p class="MLP-text para-style-override-1">„Pospěšte si,“ řekl, „musím brzy odjet. Mám naspěch.“</p>
			<p class="MLP-text para-style-override-1">Statná vlámská služebná rychle prostřela. Pozoroval děvče se zalíbením.</p>
			<p class="MLP-text para-style-override-1">„Už vím, co mi chybělo,“ pomyslil si. „Nesnídal jsem.“</p>
			<p class="MLP-text para-style-override-1">Přinesli mu snídani. Vrhl se na chléb, ukousl si pořádné sousto, potom chléb zvolna položil na stůl a&nbsp;už se ho nedotkl.</p>
			<p class="MLP-text para-style-override-1">U&nbsp;jiného stolu seděl forman. Zeptal se ho:</p>
			<p class="MLP-text para-style-override-1">„Proč je ten jejich chléb tak hořký?“</p>
			<p class="MLP-text para-style-override-1">Forman byl Němec a&nbsp;nerozuměl mu.</p>
			<p class="MLP-text para-style-override-1">Vrátil se do stáje ke koni.</p>
			<p class="MLP-text para-style-override-1">Za hodinu odjel ze Saint-Pol a&nbsp;zamířil k&nbsp;Tinques, které jsou jen pět mil od Arrasu.</p>
			<p class="MLP-text para-style-override-1">Čím se obíral za jízdy? Nač myslil? Díval se jako zrána, jak se sunou kolem něho stromy, doškové střechy, obdělaná pole a&nbsp;jak se krajina každým krokem mění. Podobná podívaná často zaměstná duši natolik, že jí téměř dovoluje nemyslit. Je něco žalostnějšího a&nbsp;nevyzpytatelnějšího než zahlédnout tisíce věcí poprvé a&nbsp;zároveň naposled? Cestujeme-li, každým okamžikem se rodíme i&nbsp;umíráme. V&nbsp;hloubi duše snad srovnával měnící se obzory s&nbsp;lidským životem. Všechno je před námi ustavičně na útěku. Přítmí a&nbsp;jas se střídají; po oslnivé záři přichází setmění; pospícháme, vztahujeme ruce, abychom zadrželi, co nás míjí; každá událost je jako zatáčka na cestě; a&nbsp;najednou jsme staří. Pocítíme náraz, všechno potemní, rozeznáváme tmavé dveře, chmurný kůň života, který nás táhl, se zastavuje a&nbsp;vy vidíte, že ho vypřahá neznámá zastřená postava.</p>
			<p class="MLP-text para-style-override-1">Šeřilo se v&nbsp;době, kdy děti vycházející ze školy viděly, jak cestující vjel do Tinques. Pravda, v&nbsp;té roční době jsou ještě krátké dny. V&nbsp;Tinques nezastavil. Jak vyjížděl z&nbsp;vesnice, cestář, který spravoval cestu, zdvihl hlavu a&nbsp;řekl:</p>
			<p class="MLP-text para-style-override-1">„Ten kůň má už dost.“</p>
			<p class="MLP-text para-style-override-1">Ubohé zvíře skutečně šlo už jen krokem.</p>
			<p class="MLP-text para-style-override-1">„Jedete do Arrasu?“ zeptal se cestář.</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„Tímhle tempem se tam včas nedostanete.“</p>
			<p class="MLP-text para-style-override-1">Jean Valjean zastavil koně a&nbsp;zeptal se cestáře:</p>
			<p class="MLP-text para-style-override-1">„Jak je daleko odtud do Arrasu?“</p>
			<p class="MLP-text para-style-override-1">„Dobrých sedm mil.“</p>
			<p class="MLP-text para-style-override-1">„Jak to? Poštovní knížka mluví jenom o&nbsp;pěti.“</p>
			<p class="MLP-text para-style-override-1">„Copak nevíte, že se opravuje silnice?“ odvětil cestář. Za čtvrt hodiny dorazíte k&nbsp;místu, kde je uzavřená. Dál se nemůže.“</p>
			<p class="MLP-text para-style-override-1">„Opravdu?“</p>
			<p class="MLP-text para-style-override-1">„Dáte-li se nalevo cestou, která vede do Carency, přejedete řeku; a&nbsp;až budete v&nbsp;Camblinu, zabočíte doprava; to je cesta z&nbsp;Mont-Saint-Éloy, která vede do Arrasu.“</p>
			<p class="MLP-text para-style-override-1">„Ale už je tma; zabloudím.“</p>
			<p class="MLP-text para-style-override-1">„Vy nejste zdejší?“</p>
			<p class="MLP-text para-style-override-1">„Ne.“</p>
			<p class="MLP-text para-style-override-1"><span>„A&nbsp;to jsou samé vedlejší cesty… Počkejte, pane,“ pravil cestář, „chcete, abych vám poradil? Váš kůň je unaven. Vraťte se do Tinques. Je tam dobrá hospoda. Vyspěte se tam. Do Arrasu pojedete zítra ráno.“</span></p>
			<p class="MLP-text para-style-override-1">„Musím tam být dnes večer.“</p>
			<p class="MLP-text para-style-override-1">„To je jiná. Přesto si zajeďte do té hospody a&nbsp;vezměte si tam koně na přípřež. Podomek vás dovede až na hlavní silnici.“</p>
			<p class="MLP-text para-style-override-1">Poslechl cestářovy rady, vrátil se a&nbsp;za půl hodiny míjel totéž místo, ale klusem, s&nbsp;připřaženým koněm. Čeledín, který si říkal postilión, seděl na vidlici vozíku.</p>
			<p class="MLP-text para-style-override-1">Madeleine však cítil, že ztratil mnoho času.</p>
			<p class="MLP-text para-style-override-1">Setmělo se už.</p>
			<p class="MLP-text para-style-override-1">Vjeli na postranní silnici. Byla hrozná.</p>
			<p class="MLP-text para-style-override-1">Vozík padal z&nbsp;jednoho výmolu do druhého. Madeleine řekl postiliónovi:</p>
			<p class="MLP-text para-style-override-1">„Stále klusem; dostaneš dvojnásobnou odměnu.“</p>
			<p class="MLP-text para-style-override-1">Při jednom nárazu praskla rozporka.</p>
			<p class="MLP-text para-style-override-1">„Pane,“ řekl postilión, „praskla nám rozporka, nevím, jak teď připřáhnu svého koně; cesta v&nbsp;noci je moc špatná; kdybyste chtěl přespat v&nbsp;Tinques, mohli bychom zítra velmi časně dojet do Arrasu.“</p>
			<p class="MLP-text para-style-override-1">Odpověděl: „Máš kus provazu a&nbsp;nůž?“</p>
			<p class="MLP-text para-style-override-1">„Ano, pane.“</p>
			<p class="MLP-text para-style-override-1">Jean Valjean uřízl větev a&nbsp;zhotovil z&nbsp;ní rozporku.</p>
			<p class="MLP-text para-style-override-1">Tak znovu ztratili dvacet minut; ale potom ujížděli tryskem.</p>
			<p class="MLP-text para-style-override-1">Rovina byla zatopena tmou. Na kopcích se válely nízké a&nbsp;temné mlhy a&nbsp;odplouvaly jako dým. V&nbsp;mracích se bělala světla. Prudký vítr, který vál od moře, hučel na všech stranách, jako by někdo přestavoval nábytek. Všechno, co bylo vidět, vypadalo ustrašeně. Jak se věci zachvívají pod mohutným dechem noci!</p>
			<p class="MLP-text para-style-override-1">Pronikal jím chlad. Od předešlého večera nejedl. Nejasně si vzpomněl na jiné noční bloudění po rozlehlé rovině v&nbsp;okolí Digne. Od té doby uběhlo osm let; zdálo se mu, že to bylo včera.</p>
			<p class="MLP-text para-style-override-1">Na nějaké vzdálené věži bily hodiny. Zeptal se chlapce:</p>
			<p class="MLP-text para-style-override-1">„Kolik je hodin?“</p>
			<p class="MLP-text para-style-override-1">„Sedm, pane. V&nbsp;osm budeme v&nbsp;Arrasu. Nemáme už ani tři míle cesty před sebou.“</p>
			<p class="MLP-text para-style-override-1">V&nbsp;té chvíli připadl poprvé na myšlenku&nbsp;– a&nbsp;podivil se, že na ni nepřišel dřív&nbsp;–, že snad všechno úsilí, které vynaložil, je zbytečné; že neví, kdy má porota zasedat, že se měl zeptat; že bylo výstřední, hnal-li se tak vpřed, aniž věděl, zda tím něco dokáže.&nbsp;– Potom začal v&nbsp;duchu počítat: že přelíčení obyčejně začíná v&nbsp;devět hodin ráno, že by ta věc určitě netrvala dlouho, že projednání krádeže jablek by bylo krátké, že by to bylo spíš jen zjišťování totožnosti; že soudce vyslechne asi pět svědků a&nbsp;advokáti že nebudou mít valně co říci; a&nbsp;že on přijde, až bude po všem!</p>
			<p class="MLP-text para-style-override-1">Postilión poháněl koně. Přejeli řeku a&nbsp;měli za sebou Mont-Saint­-Éloy. Noc byla černější a&nbsp;černější.</p>
			<p id="toc_marker-1-7-6" class="MLP-uroven3-nadpis para-style-override-1">(6) <br/>Sestra Simplicie je podrobena zkou<a id="x.19420"></a>šce</p>
			<p class="MLP-text-bez1radku para-style-override-1">Fantina se zatím radovala.</p>
			<p class="MLP-text para-style-override-1">Měla velmi špatnou noc. Strašně kašlala, horečka stoupala, měla těžké sny. Při ranní vizitě blouznila. Lékař se tvářil znepokojeně a&nbsp;žádal, aby mu hlásili, až se pan Madeleine vrátí.</p>
			<p class="MLP-text para-style-override-1">Celé dopoledne byla Fantina mrzutá, mluvila málo, skládala drobné záhyby na pokrývce a&nbsp;tiše odříkávala číslice, jako by počítala vzdálenosti. Oči měla zapadlé a&nbsp;nehybné. Zdály se vyhaslé, ale chvílemi se najednou rozsvítily a&nbsp;zářily jako hvězdy. Zdá se, že blízkost hodiny, kdy se stmívá, plní nebeským jasem ty, kdo odcházejí z&nbsp;jasu pozemského.</p>
			<p class="MLP-text para-style-override-1"><span>Kdykoliv se sestra Simplicie zeptala, jak se jí daří, odpovídala Fantina stále stejně: „Dobře. Chtěla bych mluvit s&nbsp;panem Madeleinem.“</span></p>
			<p class="MLP-text para-style-override-1">Před několika měsíci, kdy Fantina ztratila poslední zbytek studu a&nbsp;přestala se hanbit a&nbsp;radovat, podobala se vlastnímu stínu. Teď vypadala jako přízrak. Tělesná nemoc dokončila dílo neduhu mravního. Pětadvacetileté stvoření mělo vrásčité čelo, propadlé tváře, špičatý nos, vysedlé zuby, našedlou pleť, vyhublý krk, vyvstalé klíční kosti, chatrné svaly, zemitou pokožku a&nbsp;světlé vlasy promíchané šedivými. Běda! Jak dovede nemoc napodobit starobu! V&nbsp;poledne přišel lékař, předepsal užívání, zeptal se, zdali se pan Madeleine objevil v&nbsp;nemocnici, a&nbsp;zavrtěl hlavou.</p>
			<p class="MLP-text para-style-override-1">Pan Madeleine chodíval k&nbsp;nemocné ve tři hodiny. Byl přesný, protože přesnost považoval za obdobu dobroty.</p>
			<p class="MLP-text para-style-override-1">Asi v&nbsp;půl třetí začala být Fantina neklidná. Za dvacet minut se aspoň desetkrát zeptala jeptišky: „Sestro, kolik je hodin?“</p>
			<p class="MLP-text para-style-override-1">Odbily tři hodiny. Při třetím úderu se Fantina posadila, ačkoliv jindy měla sotva sílu, aby se na lůžku pohnula; křečovitě sepjala vyzáblé a&nbsp;žluté ruce a&nbsp;jeptiška slyšela, jak se jí z&nbsp;prsou derou hluboké vzdechy, jako by pociťovala úlevu. Potom se Fantina otočila a&nbsp;podívala se na dveře.</p>
			<p class="MLP-text para-style-override-1">Nikdo nevstupoval; dveře se neotvíraly.</p>
			<p class="MLP-text para-style-override-1">Zůstala tak čtvrt hodiny, hleděla upřeně na dveře, zcela nehybná a&nbsp;jako by tajila dech. Sestra se na ni neodvážila promluvit. Na kostele odbily tři hodiny a&nbsp;čtvrt. Fantina bezvládně klesla na polštář.</p>
			<p class="MLP-text para-style-override-1">Neřekla slovo a&nbsp;znovu začala skládat malé záhyby na pokrývce.</p>
			<p class="MLP-text para-style-override-1">Uplynula půlhodina, potom hodina. Nikdo nepřicházel. Kdykoliv zazněly hodiny, Fantina se vztyčila, podívala se na dveře a&nbsp;klesla zase na polštář.</p>
			<p class="MLP-text para-style-override-1">Ačkoliv vůbec nepromluvila, nezanaříkala a&nbsp;nikoho neobviňovala, bylo vidět, co si myslí. Jenom z&nbsp;jejího kašle šel strach. Zdálo se, že na ni cosi temného doléhá. Byla zsinalá, měla namodralé rty. Chvílemi se usmívala. Udeřila pátá hodina. Vtom sestra zaslechla, jak Fantina tiše říká: „Chybuje, že dnes nepřichází, protože zítra odejdu.“</p>
			<p class="MLP-text para-style-override-1">I&nbsp;sestra Simplicie byla udivena, že se pan Madeleine opozdil.</p>
			<p class="MLP-text--0-12 para-style-override-1">Zatím se Fantina, jako by něco hledala, dívala na nebesa svého lůžka. Náhle začala hlasem tichým jako dech zpívat. Jeptiška poslouchala. Poslyšte, co Fantina zpívala:</p>
			<p class="MLP-verse--I---0-12 para-style-override-1">Co pěkných věcí se nakoupit může, <br/>když za bránu kroky putují, <br/>chrpa se modrá a&nbsp;rdí se růže, <br/>chrpa se modrá, já miluji.</p>
			<p class="MLP-verse--I---0-12 para-style-override-1">Přesvatá Panna v&nbsp;mém chudém bytě <br/>se za soumraku stavila:<br/>„Tu máš, cos chtěla, mám pro tě dítě <br/>pod pláštěm schováno,“ pravila.<br/>„Běžte mi ke kupci pro plátno, nitě <br/>a&nbsp;pro náprstek do díla.“</p>
			<p class="MLP-verse--I---0-12 para-style-override-1">Co pěkných věcí se nakoupit může, <br/>když za bránu kroky putují. </p>
			<p class="MLP-verse--I---0-12 para-style-override-1">„Maria Panno, tohleto je <br/>má kolíbčička s&nbsp;pentlemi.<br/>Kdyby mi nabíd Bůh hvězdy svoje,<br/>to dítě tvé mám raději.“<br/>„A&nbsp;co s&nbsp;tím plátnem, paní moje?“ <br/>„Prádýlko pro ně strojte mi.“</p>
			<p class="MLP-verse--I---0-12 para-style-override-1">Chrpa se modrá a&nbsp;rdí se růže, <br/>chrpa se modrá, já miluji.</p>
			<p class="MLP-verse--I---0-12 para-style-override-1">„Máchejte plátýnko.“&nbsp;– „Kdepak, paní?“<br/>„V&nbsp;řece. Pak čistě spíchněte <br/>sukničku s&nbsp;živůtkem, vyšívání <br/>růžičkou na nich rozkvete.“<br/>„Dítě je v&nbsp;Pánu, co s&nbsp;plátnem, paní?“<br/>„Na rubáš z&nbsp;něho mi střihněte.“</p>
			<p class="MLP-verse--I---0-12 para-style-override-1">Co pěkných věcí se nakoupit může, <br/>když za bránu kroky putují, <br/>chrpa se modrá a&nbsp;rdí se růže, <br/>chrpa se modrá, já miluji.</p>
			<p class="MLP-text"><span>Byla to stará ukolébavka, kterou kdysi uspávala Cosettu a&nbsp;na kterou si nevzpomněla už celých pět let, co neměla holčičku u&nbsp;se­be. </span>Zpívala tu něžnou melodii tak smutně, že málem rozplakala i&nbsp;jeptišku. Sestra, zvyklá jen přísnosti, cítila, jak se jí slzy derou do očí.</p>
			<p class="MLP-text para-style-override-1">Hodiny tloukly šest. Fantina je snad neslyšela. Zdálo se, že si již ničeho kolem sebe nevšímá.</p>
			<p class="MLP-text para-style-override-1">Sestra Simplicie poslala služebnou, aby se zeptala vrátné v&nbsp;továrně, zdali se pan starosta vrátil a&nbsp;nepřijde-li brzy do nemocnice. Děvče se vrátilo za několik minut.</p>
			<p class="MLP-text para-style-override-1">Fantina se nehýbala a&nbsp;zdálo se, že se obírá jen svými myšlenkami.</p>
			<p class="MLP-text para-style-override-1">Služebná sestře Simplicii velmi tiše vyprávěla, že pan starosta odjel ráno před šestou hodinou v&nbsp;té zimě jen v&nbsp;malém tilbury, s&nbsp;jedním bílým koněm, že jel sám, bez kočího, že se neví, kam má namířeno, že ho lidé viděli zatáčet na arraskou silnici a&nbsp;jiní že tvrdí, že ho zahlédli na cestě do Paříže. Prý byl při odjezdu jako jindy velmi laskavý a&nbsp;vrátné řekl, aby ho dnes v&nbsp;noci nečekala.</p>
			<p class="MLP-text para-style-override-1">Zatímco si obě ženy, obrácené k&nbsp;Fantině zády, šeptaly&nbsp;– sestra se vyptávala, služka vykládala, co si o&nbsp;tom všem myslí&nbsp;–, Fantina na lůžku poklekla, zaťatými pěstmi se opřela o&nbsp;polštář a&nbsp;chvílemi vystrkovala hlavu ze závěsů a&nbsp;napjatě naslouchala. Byla horečně čilá, jak tomu bývá u&nbsp;určitých chorob, kdy se zdravé přirozené pohyby spojují s&nbsp;děsnou vyzáblostí smrti. Náhle vykřikla:</p>
			<p class="MLP-text para-style-override-1">„Mluvíte o&nbsp;panu Madeleinovi! Proč mluvíte tak tiše? Co dělá? Proč nepřichází?“</p>
			<p class="MLP-text para-style-override-1">Vykřikla drsně a&nbsp;chraptivě, až se obě ženy domnívaly, že slyší ne ženský, ale mužský hlas, a&nbsp;ustrašeně se ohlédly. </p>
			<p class="MLP-text para-style-override-1">„Odpovězte mi!“ zvolala Fantina.</p>
			<p class="MLP-text para-style-override-1">Služka vykoktala:</p>
			<p class="MLP-text para-style-override-1">„Vrátná mi řekla, že dnes nemůže přijít.“</p>
			<p class="MLP-text para-style-override-1">„Milé dítě,“ řekla sestra, „uklidněte se, lehněte si.“</p>
			<p class="MLP-text para-style-override-1">Fantina, aniž změnila postoj, hlasitě, velitelsky a&nbsp;přitom dojemně pokračovala:</p>
			<p class="MLP-text para-style-override-1">„Nemůže přijít? Proč? Vy víte proč. Šeptaly jste si o&nbsp;tom. Chci to vědět.“</p>
			<p class="MLP-text para-style-override-1">Služebná chvatně pošeptala jeptišce: „Řekněte jí, že je zaměstnán v&nbsp;městské radě.“</p>
			<p class="MLP-text para-style-override-1">Sestra Simplicie se lehce zarděla; služebná jí radila, aby lhala. Na druhé straně se jí zdálo, že by pravdou zasadila nemocné strašlivou ránu, což mohlo být Fantině v&nbsp;jejím stavu osudné. Zardění trvalo jen chvilku. Sestra klidně a&nbsp;smutně pohlédla na Fantinu a&nbsp;řekla:</p>
			<p class="MLP-text para-style-override-1">„Pan starosta odjel.“</p>
			<p class="MLP-text para-style-override-1">Fantina se vztyčila a&nbsp;usedla na paty. Oči jí svítily. Nevídaná radost jí zářila ve zmučených rysech.</p>
			<p class="MLP-text para-style-override-1">„Odjel!“ zvolala. „Jel pro Cosettu!“</p>
			<p class="MLP-text para-style-override-1">Potom vztáhla obě ruce k&nbsp;nebi a&nbsp;na tváři se jí objevil nepopsatelný výraz. Pohybovala rty; tiše se modlila.</p>
			<p class="MLP-text para-style-override-1">Když se domodlila, řekla: „Sestřičko, lehnu si, udělám všechno, co budete chtít; právě teď jsem nebyla hodná, prosím vás, abyste mi odpustila, že jsem tak křičela, dobře vím, že není pěkné tak hlasitě mluvit, viďte sestřičko, že už jsem hodná. Bůh je dobrý, pan Madeleine je dobrý, a&nbsp;představte si, že jel pro mou Cosettu do Montfermeil.“</p>
			<p class="MLP-text para-style-override-1">Ulehla, pomohla jeptišce urovnat polštář a&nbsp;políbila stříbrný křížek, který jí zavěsila na krk sestra Simplicie.</p>
			<p class="MLP-text para-style-override-1">„Milé dítě,“ řekla sestra, „teď si odpočiňte a&nbsp;už nemluvte.“ Fantina vzala ošetřovatelčinu ruku do svých vlhkých rukou; jeptiška hned věděla, co její pot znamená.</p>
			<p class="MLP-text para-style-override-1">„Dnes ráno odjel do Paříže. Vlastně by nemusil přes Paříž. Montfermeil je trochu nalevo, když se jede odtud. Vzpomínáte si, jak mi v&nbsp;hovoru o&nbsp;Cosettě řekl: Brzy! Brzy! Chce mě překvapit. Pamatujete se, že mi dal podepsat dopis, aby mu ji Thénardierovi vydali. Viďte, že nemohou nic namítat. Vrátí mi Cosettu. Úřady by nedovolily, aby si někdo ponechal dítě, na které se platilo. Sestřičko, nedávejte mi znamení, že nesmím mluvit. Jsem nesmírně šťastná, vůbec nic mě nebolí, uvidím Cosettu, dokonce mám hlad. Už jsem ji neviděla skoro pět let. Ani nevíte, jak hluboko máte takové dítě v&nbsp;srdci. A&nbsp;uvidíte, jak bude hodná. Kdybyste věděla, jaké má hezké růžové prstíčky! Především bude mít krásné ruce. V&nbsp;prvním roce byly směšné. Takové malinké!&nbsp;– Dnes je jistě už velká. Je jí sedm let. Už je to slečna. Říkám jí Cosetta, ale jmenuje se Eufrasie. Počkejte, dnes ráno jsem se dívala na prach na krbu a&nbsp;hned mě napadlo, že brzo uvidím Cosettu. Panebože! Neděláme dobře, nevidíme-li děti tolik let! Mělo by se pamatovat, že život není věčný! Jak je pan starosta hodný, že odjel. Je pravda, že je zima? Měl alespoň plášť? Zítra tu bude, viďte? To bude slávy! Sestřičko, zítra ráno mi nezapomeňte dát krajkový čepeček. Z&nbsp;Montfermeil je sem kus cesty. Tenkrát jsem to ušla pěšky. Pro mě to bylo daleko. Ale dostavníky jezdí velmi rychle! Zítra tu bude i&nbsp;s&nbsp;Cosettou. Jak daleko je odtud do Montfermeil?“</p>
			<p class="MLP-text para-style-override-1">Sestra, která neměla ani ponětí o&nbsp;vzdálenostech, odpověděla:</p>
			<p class="MLP-text para-style-override-1">„Myslím, že by tu zítra mohl být.“</p>
			<p class="MLP-text para-style-override-1">„Zítra! Zítra!“ říkala Fantina. „Zítra uvidím Cosettu. Vidíte, dobrá sestřičko poslaná od Pánaboha, už nejsem nemocná. Blázním. Tančila bych, kdybyste chtěla.“</p>
			<p class="MLP-text para-style-override-1">Kdo by ji byl viděl před půl hodinou, nebyl by tu proměnu pochopil. Fantina byla pěkně růžová, mluvila živým a&nbsp;přirozeným hlasem, obličej jeden úsměv. Chvílemi se mezi tichým hovorem hlasitě zasmála. Radost matky je téměř stejná jako radost dítěte.</p>
			<p class="MLP-text para-style-override-1">„Jestliže jste tak šťastná,“ pravila jeptiška, „poslechněte mě a&nbsp;nemluvte.“</p>
			<p class="MLP-text para-style-override-1">Fantina položila hlavu na polštář a&nbsp;řekla si polohlasně: „Ano, lehni si, Fantino, buď moudrá, protože budeš zase mít své dítě. Sestra Simplicie má pravdu. Tady mají všichni pravdu.“</p>
			<p class="MLP-text para-style-override-1">A&nbsp;potom, aniž se hnula, aniž otočila hlavu, dívala se široce rozevřenýma očima kolem sebe a&nbsp;už nic neřekla.</p>
			<p class="MLP-text para-style-override-1">Sestra zatáhla záclony, protože doufala, že si Fantina zdřímne.</p>
			<p class="MLP-text para-style-override-1">Mezi sedmou a&nbsp;osmou hodinou přišel lékař. Neslyšel hovor a&nbsp;domníval se, že Fantina spí; tiše vstoupil a&nbsp;po špičkách došel k&nbsp;lůžku. Porozhrnul závěsy a&nbsp;ve světle noční lampičky viděl, že se Fantina na něho dívá velkýma klidnýma očima.</p>
			<p class="MLP-text para-style-override-1">Řekla mu: „Necháte ji spát v&nbsp;postýlce vedle mne?“</p>
			<p class="MLP-text para-style-override-1">Lékař se domníval, že blouzní. Dodala:</p>
			<p class="MLP-text para-style-override-1">„Je tu akorát dost místa.“</p>
			<p class="MLP-text para-style-override-1">Lékař vzal stranou sestru Simplicii, která mu vysvětlila, že pan Madeleine na den nebo na dva odjel. Měla za to, že není třeba vyvracet domněnku nemocné, která věří, že pan starosta jel do Montfermeil; možná že nemocná hádá docela správně. Lékař projevil souhlas.</p>
			<p class="MLP-text para-style-override-1">Znovu přistoupil k&nbsp;lůžku Fantiny, která pokračovala:</p>
			<p class="MLP-text para-style-override-1">„Víte, až se ráno probudí, řeknu té malé kočičce: dobré jitro, a&nbsp;v&nbsp;noci&nbsp;– protože nespím&nbsp;– uslyším, jak ve spánku oddychuje. Tím tichým oddychováním se mi uleví.“</p>
			<p class="MLP-text para-style-override-1">„Dejte mi ruku,“ řekl lékař.</p>
			<p class="MLP-text para-style-override-1">Fantina vztáhla paži a&nbsp;se smíchem zvolala:</p>
			<p class="MLP-text para-style-override-1">„Božínku! Vždyť vy ještě nevíte, že už jsem zdravá. Zítra přijede Cosetta.“</p>
			<p class="MLP-text para-style-override-1">Lékař byl překvapen. Bylo jí lépe. Dušnost polevila. Tep byl silnější. Jakýsi nový život rázem vzpružil to ubohé vysílené stvoření.</p>
			<p class="MLP-text para-style-override-1">„Pane doktore,“ pokračovala, „pověděla vám sestra, že pan starosta jel pro mou děvenku?“</p>
			<p class="MLP-text para-style-override-1">Lékař doporučil, aby mlčela a&nbsp;vyhnula se každému většímu pohnutí. Předepsal jí odvar z&nbsp;čistého chininu a&nbsp;uklidňující prostředek pro případ, že by v&nbsp;noci zase stoupla horečka. Když odcházel, řekl sestře: „Je to lepší. Kdo ví, co by se stalo, a&nbsp;my měli to štěstí, že by pan starosta skutečně přišel s&nbsp;holčičkou. Podobné obraty jsou nepochopitelné. Mám zkušenost, že velká radost rázem zastavila nemoc; vím, že nemoc jejího organismu je hodně pokročilá, ale tohle zde je velká záhada. Snad ji zachráníme.“</p>
			<p id="toc_marker-1-7-7" class="MLP-uroven3-nadpis para-style-override-1">(7) <br/>Cestující dojel a&nbsp;chystá se k&nbsp;návratu</p>
			<p class="MLP-text-bez1radku para-style-override-1">Bylo skoro osm hodin, když vozík, který jsme na silnici pustili z&nbsp;dohledu, vjel v&nbsp;Arrasu do průjezdu hostince „Pošta“. Vystoupil z&nbsp;něho muž, kterého jsme až do té chvíle sledovali, roztržitě odpověděl na dotazy služebnictva, poslal zpátky připřaženého koně a&nbsp;sám zavedl bílého koníka do stáje; potom otevřel dveře kulečníkové místnosti v&nbsp;přízemí, usedl a&nbsp;opřel se lokty o&nbsp;stůl. Potřeboval čtrnáct hodin na cestu, kterou chtěl projet za šest. Uznával, že to nebylo jeho vinou, ale v&nbsp;hloubi duše se na to nezlobil.</p>
			<p class="MLP-text para-style-override-1">Přišla hostinská.</p>
			<p class="MLP-text para-style-override-1">„Zůstane pán na noc? Bude večeřet?“</p>
			<p class="MLP-text para-style-override-1">Zavrtěl hlavou.</p>
			<p class="MLP-text para-style-override-1">„Čeledín řekl, že pánův kůň je hodně unavený.“</p>
			<p class="MLP-text para-style-override-1">Jean Valjean v&nbsp;tu chvíli přerušil mlčení.</p>
			<p class="MLP-text para-style-override-1">„Mohl by ten kůň jet zítra ráno zpátky?“</p>
			<p class="MLP-text para-style-override-1">„Pane! Alespoň dva dny musí odpočívat.“</p>
			<p class="MLP-text para-style-override-1">Zeptal se:</p>
			<p class="MLP-text para-style-override-1">„Není zde poštovní stanice?“</p>
			<p class="MLP-text para-style-override-1">„Ano, pane.“</p>
			<p class="MLP-text para-style-override-1">Hostinská ho dovedla do úřadovny poštovní stanice; ukázal svůj průvodní list a&nbsp;zeptal se, nemůže-li se ještě v&nbsp;noci vrátit dostavníkem do Montreuil-sur-Mer. Místo vedle poštovního vozky bylo dosud volné; zamluvil si je a&nbsp;zaplatil. „Pane,“ řekl úředník, „chcete-li odjet, buďte tu přesně v&nbsp;jednu hodinu ráno.“</p>
			<p class="MLP-text para-style-override-1">Když zařídil tuto věc, vyšel z&nbsp;hostince a&nbsp;zamířil do města.</p>
			<p class="MLP-text para-style-override-1">Neznal Arras, ulice byly temné, a&nbsp;Jean Valjean šel, kam ho nohy nesly. Nějak si umínil, že se nebude ptát na cestu. Přešel přes říčku Crinchon a&nbsp;octl se v&nbsp;bludišti úzkých uliček, kterými bezradně procházel. Šel tamtudy měšťan s&nbsp;lucernou. Po chvilce váhání se rozhodl, že měšťana osloví; rozhlédl se kolem sebe, jako by se bál, aby někdo jeho otázku neslyšel.</p>
			<p class="MLP-text para-style-override-1">„Prosím, pane,“ řekl, „kde je zde soudní palác?“</p>
			<p class="MLP-text para-style-override-1">„Vy nejste zdejší, pane?“ odpověděl měšťan, který byl již v&nbsp;letech. „Pojďte se mnou. Jdu právě k&nbsp;soudnímu paláci, to jest k&nbsp;budově prefektury. Soudní palác se zrovna opravuje a&nbsp;přelíčení se prozatím konají na prefektuře.“</p>
			<p class="MLP-text para-style-override-1">„A&nbsp;zasedá tam taky porota?“ zeptal se.</p>
			<p class="MLP-text para-style-override-1">„Ovšem, pane. Prefektura byla před revolucí biskupským palácem. Pan de Conzié, který byl biskupem v&nbsp;dvaaosmdesátém, tam dal vystavět velkou síň. Právě v&nbsp;té velké síni porota zasedá.“</p>
			<p class="MLP-text para-style-override-1">Cestou mu měšťan řekl:</p>
			<p class="MLP-text para-style-override-1">„Chce-li pán být přítomen dnešnímu zasedání poroty, přichází skoro pozdě. Přelíčení obyčejně končí v&nbsp;šest hodin.“</p>
			<p class="MLP-text para-style-override-1">Když docházeli na velké náměstí, ukázal mu měšťan čtyři vysoká osvětlená okna v&nbsp;průčelí ohromné a&nbsp;tmavé budovy.</p>
			<p class="MLP-text para-style-override-1">„Namouvěru, pane, máte štěstí! Přicházíte včas. Vidíte ta čtyři okna? To je porotní síň. Je tam ještě světlo. To znamená, že dosud neskončili. Přelíčení se asi protáhlo a&nbsp;zasedají i&nbsp;večer. Zajímáte se o&nbsp;nějaký případ? Je to trestní případ? Jste předvolán jako svědek?“</p>
			<p class="MLP-text para-style-override-1">Jean Valjean odpověděl:</p>
			<p class="MLP-text para-style-override-1">„Nepřicházím k&nbsp;přelíčení, musím si promluvit s&nbsp;advokátem.“</p>
			<p class="MLP-text para-style-override-1">„To je něco jiného,“ řekl měšťan. „Podívejte se, pane, tam co stojí stráž, jsou dveře. Jděte přímo po velkém schodišti nahoru.“</p>
			<p class="MLP-text para-style-override-1">Jean Valjean poslechl měšťanových rad a&nbsp;za několik minut stanul v&nbsp;síni plné lidí, kteří tu a&nbsp;tam potichu hovořili seskupeni kolem advokátů v&nbsp;talárech.</p>
			<p class="MLP-text para-style-override-1">Pohled na černě oděné muže, kteří tiše rokují na prahu soudních síní, vás vždycky sklíčí. Ze všech jejich slov zřídka vane dobrota a&nbsp;soucit. Nejčastěji je v&nbsp;nich předem vyslovené odsouzení. Zamyšlenému pozorovateli, který musí kolem nich projít, připadají ty skupiny jako tajemné úly, v&nbsp;nichž jacísi bzučící tvorové společně plánují něco ponurého.</p>
			<p class="MLP-text para-style-override-1">Prostorná místnost, osvětlená jedinou lampou, bývala biskupským předpokojem a&nbsp;teď v&nbsp;ní byla čekárna. Dvoukřídlové dveře, v&nbsp;té chvíli zavřené, ji dělily od velké síně, v&nbsp;níž zasedala porota.</p>
			<p class="MLP-text para-style-override-1">Šero bylo tak velké, že se Jean Valjean nebál oslovit prvního advokáta, kterého potkal.</p>
			<p class="MLP-text para-style-override-1">„Pane, jak jsou daleko?“ řekl.</p>
			<p class="MLP-text para-style-override-1">„Už je konec,“ pravil advokát.</p>
			<p class="MLP-text para-style-override-1">„Konec!“</p>
			<p class="MLP-text para-style-override-1">Opakoval to slovo s&nbsp;takovým přízvukem, že se advokát otočil.</p>
			<p class="MLP-text para-style-override-1">„Promiňte, pane, nejste snad příbuzný?“</p>
			<p class="MLP-text para-style-override-1">„Ne. Nikoho tu neznám. A&nbsp;odsoudili viníka?“</p>
			<p class="MLP-text para-style-override-1">„Určitě. Jinak to nešlo.“</p>
			<p class="MLP-text para-style-override-1">„K&nbsp;nucené práci?“</p>
			<p class="MLP-text para-style-override-1">„Doživotně.“</p>
			<p class="MLP-text para-style-override-1">Ptal se dále tak tiše, že ho sotva bylo slyšet:</p>
			<p class="MLP-text para-style-override-1">„Totožnost byla zjištěna?“</p>
			<p class="MLP-text para-style-override-1">„Jaká totožnost?“ otázal se advokát. „Nebylo třeba zjišťovat totožnost. Věc byla prostá. Ta žena zabila dítě, vražda byla prokázána, porota zamítla okolnost, že nebyla předem zamýšlena, a&nbsp;ženu odsoudila doživotně.“</p>
			<p class="MLP-text para-style-override-1">„Tedy je to žena?“ řekl.</p>
			<p class="MLP-text para-style-override-1">„Určitě. Limosinová, svobodná. Na koho jste se ptal?“</p>
			<p class="MLP-text para-style-override-1">„Na nikoho. A&nbsp;proč je síň osvětlena, je-li všechno skončeno?“</p>
			<p class="MLP-text para-style-override-1">„Teď mají jiný případ, který začali projednávat před dvěma hodinami.“</p>
			<p class="MLP-text para-style-override-1">„Jaký je to případ?“</p>
			<p class="MLP-text para-style-override-1">„Také docela jasný. Darebák, nepolepšitelný zločinec, trestanec, který znovu kradl. Ani nevím, jak se jmenuje. Vypadá jako loupežník. Už jen pro ten vzhled bych ho poslal na galeje.“</p>
			<p class="MLP-text para-style-override-1">„Pane,“ zeptal se Jean Valjean, „mohl bych se nějak dostat do porotní síně?“</p>
			<p class="MLP-text para-style-override-1">„Nemyslím. Je tam mnoho lidí. Ale líčení bude přerušeno. Někteří odejdou, a&nbsp;tak po přestávce zkuste, zda se tam nedostanete.“</p>
			<p class="MLP-text para-style-override-1">„Kudy se tam vchází?“</p>
			<p class="MLP-text para-style-override-1">„Těmihle velkými dveřmi.“</p>
			<p class="MLP-text para-style-override-1">Advokát odešel. V&nbsp;krátké chvíli, skoro současně, zakusil pan Madeleine téměř všechny pocity dohromady. Slova neznámého člověka mu pronikala srdcem jako ledové jehly a&nbsp;ohnivá ostří. Vzdychl, když viděl, že dosud nic není rozhodnuto; ale nebyl by mohl říci, zda to, co cítí, je uspokojení nebo bolest.</p>
			<p class="MLP-text para-style-override-1">Přiblížil se k&nbsp;několika skupinám a&nbsp;naslouchal, o&nbsp;čem hovoří. Protože rozvrh porotního období byl velmi přetížen, nařídil prezident, aby se v&nbsp;ten den projednaly dva případy, jasné a&nbsp;nesložité. Začali s&nbsp;vražednicí dítěte a&nbsp;teď měli na pořadu trestance, nepolepšitelného recidivistu. Ten člověk byl v&nbsp;podezření, že ukradl jablka, ale nedalo se mu to dokázat; bylo však jisté, že už byl na galejích v&nbsp;Toulonu. To mu přitěžovalo. Výslech obžalovaného a&nbsp;svědecké výpovědi byly skončeny; měl ještě mluvit advokát a&nbsp;státní zástupce. Obžalovaný bude pravděpodobně odsouzen; státní zástupce je prý velmi dobrý vtipný chlapík&nbsp;– píše prý básně&nbsp;– a&nbsp;obžalovaný mu tak snadno nevyklouzne.</p>
			<p class="MLP-text para-style-override-1">U&nbsp;dveří do porotní síně stál sluha Jean Valjean se ho zeptal:</p>
			<p class="MLP-text para-style-override-1">„Pane, bude brzy otevřeno?“</p>
			<p class="MLP-text para-style-override-1">„Nebude otevřeno,“ řekl sluha.</p>
			<p class="MLP-text para-style-override-1">„Jakže! Po přestávce neotevřete? Bylo přelíčení odročeno?“</p>
			<p class="MLP-text para-style-override-1">„V&nbsp;přelíčení se bude pokračovat,“ odpověděl sluha, „ale dveře neotevřeme.“</p>
			<p class="MLP-text para-style-override-1">„Proč?“</p>
			<p class="MLP-text para-style-override-1">„Protože je přeplněno.“</p>
			<p class="MLP-text para-style-override-1">„Není tam ani jedno místo?“</p>
			<p class="MLP-text para-style-override-1">„Ani jedno. Dveře jsou zavřeny. Nikdo nemůže vstoupit.“ Sluha chvilku mlčel a&nbsp;potom dodal: „Za panem prezidentem jsou ještě dvě nebo tři místa volná, ale pan prezident tam dovolí usednout jenom veřejným hodnostářům.“</p>
			<p class="MLP-text para-style-override-1">Potom se k&nbsp;němu sluha obrátil zády.</p>
			<p class="MLP-text para-style-override-1"><span>Jean Valjean odešel se svěšenou hlavou, přešel předsíň a&nbsp;sestupoval po schodišti tak pomalu, jako by na každém stupni váhal. Je možné, že uvažoval, co podniknout. Úporný zápas, který se v&nbsp;jeho nitru odehrával od včerejšího večera, nebyl dobojován; co chvíli prožíval jeho jinou podobu. Když došel na plošinu schodiště, opřel se o&nbsp;zábradlí a&nbsp;křížem složil ruce. Náhle rozepjal plášť, vytáhl tobolku, vyňal z&nbsp;ní tužku, utrhl kus papíru a&nbsp;ve světle lucerny na něj chvatně napsal tuto řádku: </span><span class="MLP-znak-kurziva-11b">Madeleine, starosta města Montreuil-sur-Mer</span><span>. Potom dlouhými kroky znovu vystoupil po schodišti, prošel davem, zamířil přímo k&nbsp;sluhovi, dal mu papírek a&nbsp;důrazně mu řekl: „Doneste to panu prezidentovi.“</span></p>
			<p class="MLP-text para-style-override-1">Sluha vzal papírek, podíval se na něj a&nbsp;poslechl.</p>
			<p id="toc_marker-1-7-8" class="MLP-uroven3-nadpis para-style-override-1"><a id="x.19550"></a>(8) <br/>Vstup jen pro význačné osobnosti</p>
			<p class="MLP-text-bez1radku para-style-override-1">Starosta města Montreuil-sur-Mer byl, aniž to tušil, poměrně známý člověk. Sedm let se pověst o&nbsp;jeho ctnosti šířila po celém dolním Boulognsku, nakonec překročila hranice malého kraje a&nbsp;roznesla se po dvou nebo třech sousedních departementech. Vedle služby, kterou prokázal okresnímu městu tím, že v&nbsp;něm znovu zřídil výrobu černého skla, nebyla v&nbsp;celém okrese ze sto jedenačtyřiceti obcí jediná, která by mu nevděčila za nějaké dobrodiní. Dovedl pomoci, bylo-li třeba, a&nbsp;zveleboval i&nbsp;průmysl jiných okresů. Podepřel například úvěrem a&nbsp;kapitálem továrnu na tyl v&nbsp;Boulogne, mechanickou přádelnu na len ve Fréventu a&nbsp;tkalcovnu s&nbsp;vodním pohonem v&nbsp;Bourbers-sur-Canche. Jméno Madeleine vyslovovali všude s&nbsp;úctou. Arras i&nbsp;Douai záviděly maličkému městu Montreuilsur-Mer jeho starostu.</p>
			<p class="MLP-text para-style-override-1"><span>Rada královského dvora v&nbsp;Douai, který předsedal porotnímu zasedání v&nbsp;Arrasu, znal jako všichni to jméno tak hluboce a&nbsp;všeobecně vážené. Sluha opatrně otevřel dveře, které vedly z&nbsp;poradní místnosti do soudní síně, sklonil se nad křeslem, podal prezidentovi papír, kde byla řádka, kterou jsme si právě přečetli, a&nbsp;dodal: </span><span class="MLP-znak-kurziva-11b">„Ten pán by byl rád přítomen líčení,“</span><span> a&nbsp;prezident ochotně přikývl, vzal péro, napsal několik slov na zadní stranu papíru a&nbsp;vrátil jej sluhovi se slovy: „Ať vejde.“</span></p>
			<p class="MLP-text para-style-override-1">Nešťastník, o&nbsp;němž vypravujeme, zůstal u&nbsp;dveří do porotní síně na stejném místě a&nbsp;ve stejném postoji, jak ho sluha opustil. Slyšel, že mu někdo říká: „Prosím, pane, pojďte laskavě se mnou.“ Byl to týž sluha, který se před chvílí k&nbsp;němu otočil zády a&nbsp;který se teď před ním ukláněl skoro až k&nbsp;zemi. Sluha mu zároveň odevzdal papír. Pan Madeleine jej rozložil, a&nbsp;protože byl náhodou nedaleko lampy, mohl číst: „Prezident porotního soudu se panu Madeleinovi uctivě poroučí.“</p>
			<p class="MLP-text para-style-override-1">Zmačkal papír, jako by těch několik slov mělo podivnou a&nbsp;hořkou příchuť.</p>
			<p class="MLP-text para-style-override-1">Šel za sluhou.</p>
			<p class="MLP-text para-style-override-1">Za několik minut byl sám v&nbsp;jakési napohled přísné, dřevem obložené místnosti, osvětlené dvěma svíčkami, které stály na stole se zeleným suknem. V&nbsp;uších mu zněla poslední slova sluhy, který právě odešel: „Pane, to je poradní síň, stačí, otočíte-li měděnou klikou dveří, a&nbsp;jste v&nbsp;síni za křeslem pana prezidenta.“ Ta slova mu v&nbsp;duchu splývala s&nbsp;nejasnou vzpomínkou na úzké chodby a&nbsp;temná schodiště, po nichž právě vystoupil.</p>
			<p class="MLP-text para-style-override-1">Sluha ho nechal o&nbsp;samotě. Nastala rozhodná chvíle. Pan Madeleine se chtěl soustředit, ale nedařilo se mu. Právě v&nbsp;hodinách, kdy se nejvíc potřebujeme upnout k&nbsp;bolestné skutečnosti života, zpřetrhávají se nám v&nbsp;mozku všechna vlákna myšlenek. Byl v&nbsp;místnosti, kde porotci rokují a&nbsp;odsuzují. S&nbsp;tupým klidem se rozhlížel tichou a&nbsp;strašnou místností, v&nbsp;níž bylo zlomeno tolik lidských životů, kde zanedlouho zazní i&nbsp;jeho jméno a&nbsp;kudy právě kráčí jeho osud. Rozhlížel se po zdech, potom se díval na sebe a&nbsp;byl na rozpacích, je-li to skutečně ta místnost a&nbsp;je-li to skutečně on.</p>
			<p class="MLP-text para-style-override-1">Čtyřiadvacet hodin nic nejedl a&nbsp;byl jako rozlámaný drkotáním vozíku, ale nic z&nbsp;toho necítil; připadalo mu, že už vůbec nic necítí.</p>
			<p class="MLP-text para-style-override-1">Přistoupil k&nbsp;černému rámu, který visel na zdi a&nbsp;v&nbsp;němž byl za sklem starý dopis, psaný rukou Jana Mikuláše Pache, pařížského starosty a&nbsp;ministra, a&nbsp;datovaný, bezpochyby omylem, 9. června II.&nbsp;roku; Pache v&nbsp;něm posílal seznam zatčených ministrů a&nbsp;poslanců. Svědek, který by byl pana Madeleina v&nbsp;tom okamžiku pozoroval, by si byl určitě myslil, že ho ten dopis velmi zajímá, protože od něho neodtrhoval oči a&nbsp;četl jej dvakrát nebo třikrát. Četl jej, aniž vnímal jeho obsah. Myslil na Fantinu a&nbsp;na Cosettu.</p>
			<p class="MLP-text para-style-override-1">V&nbsp;zamyšlení se obrátil a&nbsp;zavadil pohledem o&nbsp;kulatou měděnou kliku dveří, které ho dělily od porotní síně. Skoro na ně zapomněl. Jeho pohled, zpočátku klidný, se na ně upřel, utkvěl na měděném knoflíku, potom se mu v&nbsp;očích objevil strach a&nbsp;poznenáhlu je naplnil hrůzou. Krůpěje potu vyvstaly Madeleinovi ve vlasech a&nbsp;stékaly mu po spáncích.</p>
			<p class="MLP-text para-style-override-1">V&nbsp;jedné chvíli učinil nepopsatelný pohyb, rázný a&nbsp;skoro odbojný, kterým chceme říci a&nbsp;také říkáme: <span class="MLP-znak-kurziva-11b">„Proboha! Kdo mě k&nbsp;tomu vlastně nutí?“</span> Potom se rychle otočil, spatřil před sebou dveře, kterými vstoupil, došel k&nbsp;nim, otevřel je a&nbsp;vyšel.</p>
			<p class="MLP-text para-style-override-1">Už nebyl v&nbsp;místnosti, octl se venku na chodbě, na dlouhé a&nbsp;úzké chodbě, jejíž jednotvárnost přerušovaly schůdky, vrátka a&nbsp;různá zákoutí; chodba byla tu a&nbsp;tam osvětlena svítilnami, které se podobaly nočním lampičkám u&nbsp;lůžka nemocného; byl na chodbě, kterou přišel. Oddychl si a&nbsp;naslouchal; ticho před ním, ticho za ním; dal se do běhu, jako by ho pronásledovali.</p>
			<p class="MLP-text para-style-override-1">Když zabočil za bůhvíkolikátý roh chodby, znovu se zaposlouchal. Stále to ticho a&nbsp;stále to šero kolem. Byl udýchaný, vrávoral, opřel se o&nbsp;zeď. Kámen byl studený, pot na čele ledový; Madeleine se rozechvěn napřímil.</p>
			<p class="MLP-text para-style-override-1">A&nbsp;tam, sám ve tmě, stál, třásl se zimnicí, a&nbsp;snad i&nbsp;z&nbsp;jiných příčin, a&nbsp;přemýšlel.</p>
			<p class="MLP-text para-style-override-1">Přemýšlel celou noc, přemýšlel po celou cestu; neslyšel v&nbsp;sobě nic než hlas, který říkal: Běda!</p>
			<p class="MLP-text para-style-override-1">Uběhlo čtvrt hodiny. Konečně sklonil hlavu, stísněně vzdychl, spustil paže a&nbsp;vrátil se. Kráčel pomalu jako vyčerpán. Zdálo se, že ho někdo na útěku dohonil a&nbsp;přivádí zpátky.</p>
			<p class="MLP-text para-style-override-1">Vstoupil do poradní síně. První věc, kterou spatřil, byla knoflíková klika dveří. Ta kulatá klika z&nbsp;leštěné mědi svítila, jak se mu zdálo, jako strašlivá hvězda. Díval se na ni, jako se ovce dívá do tygřího oka.</p>
			<p class="MLP-text para-style-override-1">Nemohl od ní odtrhnout pohled.</p>
			<p class="MLP-text para-style-override-1">Občas udělal krok a&nbsp;přibližoval se ke dveřím.</p>
			<p class="MLP-text para-style-override-1">Kdyby byl dával pozor, byl by v&nbsp;sousedním sále slyšel zmatený šepot a&nbsp;hluk; ale pan Madeleine nenaslouchal a&nbsp;neslyšel.</p>
			<p class="MLP-text para-style-override-1">Náhle, aniž věděl, jak se to stalo, octl se přede dveřmi. Křečovitě sevřel kliku. Dveře se otevřely.</p>
			<p class="MLP-text para-style-override-1">Byl v&nbsp;soudní síni.</p>
			<p id="toc_marker-1-7-9" class="MLP-uroven3-nadpis para-style-override-1">(9) <br/>Místo, kde se připravuje rozsudek</p>
			<p class="MLP-text-bez1radku para-style-override-1">Postoupil o&nbsp;krok, mechanicky zavřel za sebou dveře a&nbsp;zůstal stát, pozoruje výjev, který spatřil.</p>
			<p class="MLP-text para-style-override-1">Byla to prostorná, málo osvětlená místnost, brzy plná ruchu, brzy naprosto ztichlá; za přítomnosti davu rozvíjel se v&nbsp;ní s&nbsp;hrůznou a&nbsp;pochmurnou vážností obřad trestního řízení.</p>
			<p class="MLP-text para-style-override-1">Na konci síně, kde stál, seděli roztržití porotci v&nbsp;ošumělých talárech, okusovali si nehty a&nbsp;přivírali víčka; na druhé straně otrhaný dav; advokáti ve všech možných postojích; vojáci s&nbsp;poctivými a&nbsp;tvrdými obličeji; staré pošpiněné dřevěné táflování, špinavý strop; stoly pokryté šerkou spíše žlutou než zelenou, do černa ohmatané dveře; jednoduché svítilny na hřebících, zatlučených do ostění, vypadaly jako hospodské lucerny a&nbsp;víc čadily, než svítily; na stolech lojové svíčky v&nbsp;měděných svícnech; temno, ošklivost, smutek; to všechno tvořilo přísné a&nbsp;vznešené ovzduší, protože v&nbsp;něm bylo cítit velký lidský výmysl, kterému se říká zákon, a&nbsp;velkou božskou skutečnost, které se říká spravedlnost.</p>
			<p class="MLP-text para-style-override-1">Nikdo z&nbsp;davu si ho nevšímal. Všechny pohledy byly obráceny k&nbsp;jedinému místu, k&nbsp;dřevěné lavici, opřené o&nbsp;dvířka ve zdi nalevo od prezidenta. Na té lavici, kterou osvětlovalo několik svíček, stál mezi dvěma četníky muž.</p>
			<p class="MLP-text para-style-override-1">Člověk, za nímž přišel.</p>
			<p class="MLP-text para-style-override-1">Nehledal ho, hned ho spatřil. Zabloudil k&nbsp;němu očima na první ráz, jako by předem věděl, kde bude.</p>
			<p class="MLP-text para-style-override-1">Připadalo mu, že vidí sebe, staršího, ne sice docela podobného, ale stejného chování i&nbsp;vzhledu, sebe s&nbsp;těmi naježenými vlasy, plachým neklidným pohledem a&nbsp;s&nbsp;halenou, že se vidí tak, jak vypadal v&nbsp;onen den, kdy přišel do Digne, skrývaje v&nbsp;duši ohavný poklad strašných myšlenek, na které potřeboval devatenáct let, než je posbíral na dlažbě káznice.</p>
			<p class="MLP-text para-style-override-1">Zachvěl se a&nbsp;řekl si: „Panebože! Budu snad znovu takto vypadat?“</p>
			<p class="MLP-text para-style-override-1">Zdálo se, že tomu člověku je kolem šedesáti let. Měl v&nbsp;sobě cosi drsného, hloupého a&nbsp;uděšeného.</p>
			<p class="MLP-text para-style-override-1">Jakmile vrzly dveře, všichni se hnuli, aby Madeleinovi uvolnili místo, prezident otočil hlavu, a&nbsp;když viděl, že příchozí je starosta z&nbsp;Montreuil-sur-Mer, pozdravil ho úklonem hlavy. Státní zástupce, který viděl pana Madeleina v&nbsp;Montreuil-sur-Mer, kam ho víc než jednou poslal jeho úřad, ho také poznal a&nbsp;pozdravil. Pan Madeleine si toho sotva povšiml. Bylo mu, jako by trpěl halucinací; díval se.</p>
			<p class="MLP-text para-style-override-1">Porotci, zapisovatel, četníci, spousta krutě zvědavých hlav&nbsp;– to už viděl jednou před sedmadvaceti lety. Opět poznával ty smutné podrobnosti; byly tam, hýbaly se, byly skutečné. Nepotřeboval si namáhat paměť, nebylo to pouhé mámení, byli to opravdoví četníci a&nbsp;opravdoví porotci, opravdový dav, opravdoví lidé z&nbsp;masa a&nbsp;kostí. Tak tomu bylo; viděl, jak se všechny tváře z&nbsp;minula objevují kolem něho a&nbsp;ožívají v&nbsp;celé své hrůzné hmatatelnosti.</p>
			<p class="MLP-text para-style-override-1">To všechno zelo před ním.</p>
			<p class="MLP-text para-style-override-1">Zhrozil se toho, zavřel oči a&nbsp;v&nbsp;hloubi duše zvolal:</p>
			<p class="MLP-text para-style-override-1">Nikdy!</p>
			<p class="MLP-text para-style-override-1">Tragickou hrou osudu, který otřásl všemi jeho myšlenkami a&nbsp;skoro ho připravil o&nbsp;rozum, byl tam on sám v&nbsp;někom jiném! Toho člověka, kterého soudili, všichni nazývali Jeanem Valjeanem!</p>
			<p class="MLP-text para-style-override-1">Měl před očima neslýchanou vidinu, která mu předvedla nejstrašlivější chvíli jeho života a&nbsp;v&nbsp;níž hlavní úlohu sehrál jeho vlastní přelud.</p>
			<p class="MLP-text para-style-override-1">Všechno tam bylo, týž výjev, táž noční hodina, skoro tytéž obličeje porotců, vojáků a&nbsp;ostatních přítomných. Až na jeden rozdíl&nbsp;– nad hlavou soudního prezidenta visel krucifix, věc, která v&nbsp;době, kdy on byl souzen, u&nbsp;soudů nebyla. Když soudili jeho, nebyl Bůh přítomen.</p>
			<p class="MLP-text para-style-override-1">Ohromen myšlenkou, že by ho mohli vidět, klesl na židli. Když už seděl, využil kupy listin na stole soudců a&nbsp;skryl za ně obličej, aby ho nikdo ze síně neviděl. Pomalu se vzpamatovával. Začínal si uvědomovat skutečnost; a&nbsp;uklidnil se natolik, že mohl sledovat přelíčení.</p>
			<p class="MLP-text para-style-override-1">Mezi porotci seděl pan Bamatabois.</p>
			<p class="MLP-text para-style-override-1">Madeleine hledal Javerta, ale nespatřil ho. V&nbsp;rozhledu na lavici svědků mu překážel zapisovatelův stolek. A&nbsp;potom, jak jsme řekli, síň byla spoře osvětlená.</p>
			<p class="MLP-text para-style-override-1">Právě když vstoupil, končil advokát svou obhajobu. Pozornost všech byla vypjata na nejvyšší stupeň; přelíčení trvalo už tři hodiny. Tři hodiny se dav díval, jak se neznámý člověk, odrůda bídníka, hluboce tupý nebo hluboce prohnaný, poznenáhlu hroutí pod tíhou strašné pravděpodobnosti. Víme již, že ten muž byl tulák, kterého přistihli na poli, když odnášel větev plnou zralých jablek, ulomenou z&nbsp;jabloně nedaleké zahrady, které se říkalo Pierronův sad. Kdo je ten člověk? Pátralo se; vyslechli svědky, výpovědi se shodovaly, všechno bylo jasné. Obžaloba říkala: „Nemáme tu jenom zloděje ovoce, který se dopustil pychu; máme v&nbsp;rukou darebáka, který byl několikrát dopaden při útěku z&nbsp;káznice, bývalého trestance, nebezpečného zločince, ničemu, který se jmenuje Jean Valjean, kterého spravedlnost už dlouho hledá, neboť před osmi lety po propuštění z&nbsp;toulonské káznice násilně oloupil savojského chlapce Gerváce, čímž se dopustil zločinu podle paragrafu 383 trestního zákona; stíhání pro tento zločin si ponecháváme na dobu, kdy bude soudně zjištěna totožnost obžalovaného. Dopustil se nové krádeže. Je to nenapravitelný zloděj; odsuďte ho pro novou krádež; pro starý trestný čin bude souzen později.“</p>
			<p class="MLP-text para-style-override-1">Obžalovaný očividně žasl nad obžalobou i&nbsp;nad shodnými svědeckými výpověďmi. Mával rukou a&nbsp;potřásal hlavou, jako by chtěl říci ne, nebo se díval na strop. Těžce se vyjadřoval, rozpačitě odpovídal, ale zapíral celou svou osobou od hlavy až k&nbsp;patě. V&nbsp;přítomnosti rozumných bytostí, seřazených v&nbsp;šiku proti němu, vypadal jako blbec, jako cizinec uprostřed lidské společnosti, která se ho zmocňovala. Zatímco měl před sebou nejstrašnější budoucnost, vzrůstala každým okamžikem váha svědectví, a&nbsp;diváci čekali mnohem úzkostlivěji než on sám na hrozný rozsudek, který mu visel nad hlavou. Kromě káznice tu byla i&nbsp;možnost trestu smrti, jestliže se později prokáže okradení Gerváce. Kdo je ten člověk? Z&nbsp;čeho pramení jeho lhostejnost? Je to tupost nebo prohnanost? Rozumí příliš dobře nebo nechápe vůbec nic? Otázky, které rozdělovaly posluchače, zřejmě zajímaly i&nbsp;soudce. V&nbsp;tom procesu je všechny cosi děsilo i&nbsp;mátlo; drama nebylo jen pochmurné, bylo i&nbsp;temné.</p>
			<p class="MLP-text para-style-override-1">Obhájce mluvil dosti dobře tou odbornou francouzštinou, která tvoří základ řečnického umění právníků; kdysi se jí vyjadřovali všichni advokáti v&nbsp;Paříži stejně jako v&nbsp;nějakém zapadlém městě a&nbsp;– protože se považovala za klasickou&nbsp;– užívají jí dnes úřední řečníci státního návladnictví, kterým se hodí, protože je vážná, zvučná a&nbsp;důstojná; je to jazyk, kde se muž jmenuje <span class="MLP-znak-kurziva-11b">manžel</span> a&nbsp;žena <span class="MLP-znak-kurziva-11b">manželka</span>; Paříž je <span class="MLP-znak-kurziva-11b">středisko</span> <span class="MLP-znak-kurziva-11b">umění a&nbsp;civilizace</span>, král je <span class="MLP-znak-kurziva-11b">monarcha</span>; biskup&nbsp;– <span class="MLP-znak-kurziva-11b">duchovní pastýř</span>; státní zástupce&nbsp;– <span class="MLP-znak-kurziva-11b">výmluvný představitel práva</span>; obhajoba&nbsp;– <span class="MLP-znak-kurziva-11b">vývody, které jsme právě vyslechli</span>; století Ludvíka XIV.&nbsp;– <span class="MLP-znak-kurziva-11b">velké století</span>; divadlo&nbsp;– <span class="MLP-znak-kurziva-11b">stánek Melpomenin</span>; panující rod&nbsp;– <span class="MLP-znak-kurziva-11b">vznešená krev našich králů</span>; koncert&nbsp;– <span class="MLP-znak-kurziva-11b">hudební slavnost</span>; departementní generál&nbsp;– <span class="MLP-znak-kurziva-11b">slavný bojovník, který</span> atd.; žáci semináře&nbsp;– <span class="MLP-znak-kurziva-11b">mladí levité</span>; omyly přisuzované novinám&nbsp;– <span class="MLP-znak-kurziva-11b">podvod, který rozlévá svůj jed ve sloupcích těch orgánů</span> atd. atd.&nbsp;– Advokát se tedy rozhovořil o&nbsp;krádeži jablek&nbsp;– což nebyl vhodný námět k&nbsp;vybrané řeči; ale i&nbsp;Bénigne Bossuet se musil jednou v&nbsp;pohřební řeči zmínit o&nbsp;slepici a&nbsp;dostal se z&nbsp;toho se ctí. Advokát zdůraznil, že krádež jablek nebyla obžalovanému dokázána. Klienta, kterého jako obhájce nazýval Champmathieu, nikdo neviděl přelézat zeď nebo lámat větev. Zatkli ho s&nbsp;tou větví v&nbsp;ruce&nbsp;– advokát jí raději říkal <span class="MLP-znak-kurziva-11b">haluz</span>; ale obžalovaný tvrdí, že ji našel na zemi a&nbsp;že ji zdvihl. Kde je důkaz o&nbsp;opaku? Větev pravděpodobně ulomil někdo, kdo tajně přelezl zeď, a&nbsp;vyplašený zloděj ji asi zahodil. Je jisto, že ji někdo ukradl. A&nbsp;co dokazuje, že tím zlodějem je právě Champmathieu? Jediná věc. To, že je bývalý trestanec. Advokát prohlásil, že ani to není naneštěstí přesně zjištěno; obžalovaný žil kdysi ve Faverolles; byl tam prořezávačem stromů; jméno Champmathieu mohlo vzniknout ze jména Jean Mathieu; to všechno je možné; čtyři svědkové bez váhání a&nbsp;určitě poznali v&nbsp;Champmathieuovi Jeana Valjeana; proti těm okolnostem, proti těm svědeckým výpovědím může obhájce namítnout jen tolik, že to všechno jeho klient s&nbsp;rozmyslem popírá. Ale i&nbsp;kdyby to byl domnělý galejník Jean Valjean, je tím dokázáno, že ukradl jablka? To je jen domněnka, nikoli důkaz. Obžalovaný nesporně&nbsp;– a&nbsp;obhájce to jistě uznává&nbsp;– si zvolil špatný způsob obhajoby. Umínil si, že bude popírat všechno: krádež i&nbsp;to, že je bývalý galejník. Kdyby tuto druhou věc přiznal, pomohl by si; jistě by mu to vyneslo shovívavost porotců; advokát mu k&nbsp;tomu radil; avšak obžalovaný svéhlavě odmítá, jelikož snad věří, že se zachrání, pakliže nic nedozná. To je chyba; není však třeba uvážit i&nbsp;stupeň jeho inteligence? Ten člověk je zřejmě mdlého rozumu. Dlouhé strádání v&nbsp;káznici i&nbsp;dlouhé strádání mimo káznici otupilo jeho rozumové schopnosti atd. atd. Jestliže se špatně hájí, je to důvod k&nbsp;odsouzení? O&nbsp;příhodě s&nbsp;Gervácem nemusí obhájce hovořit, protože o&nbsp;ní není zmínka v&nbsp;obžalobě.&nbsp;– Obhájce zakončil žádostí, aby porotci, jsou-li si jisti, že je to Jean Valjean, odsoudili obžalovaného pro přestupek proti zákazu vzdálit se z&nbsp;vykázaného místa a&nbsp;nestíhali ho strašlivým trestem, který je určen pro kárance znovu dopadeného při trestním činu.</p>
			<p class="MLP-text para-style-override-1">Obhájci odpověděl státní zástupce. Mluvil útočně a&nbsp;květnatě, jak obvykle státní zástupci mluvívají.</p>
			<p class="MLP-text para-style-override-1">Blahopřál advokátovi k&nbsp;jeho „poctivé snaze“ obhájit obžalovaného a&nbsp;obratně té snahy využil. Zaútočil na obžalovaného všemi okolnostmi, které advokát připustil. Zdá se, pravil, že obhájce připouští, že obžalovaný je Jean Valjean. Státní zástupce to vzal jako skutečnost. Ten muž je tedy Jean Valjean. Je to obsaženo v&nbsp;žalobě a&nbsp;nelze dokázat opak. Nato obratnou řečnickou otázkou a&nbsp;zmínkou o&nbsp;pramenech a&nbsp;příčinách zločinnosti zahřměl státní zástupce proti nemravnosti romantické školy, která se tehdy začínala objevovat pod jménem <span class="MLP-znak-kurziva-11b">škola satanská</span>, což načerpal z&nbsp;kritik <span class="MLP-znak-kurziva-11b">Oriflammu</span> a&nbsp;v&nbsp;<span class="MLP-znak-kurziva-11b">Quotidienne</span><span class="char-style-override-4"><a id="footnote-3409-89-backlink" class="footnote-link" href="#footnote-3409-89">89</a></span> a&nbsp;vliv této zvrhlé literatury připisoval se vší pravděpodobností na vrub toho, čím se provinil Champmathieu, vlastně Jean Valjean. Když vyčerpal tyto úvahy, přešel na Jeana Valjeana. Kdo je Jean Valjean? Popis Jeana Valjeana. Netvor, vyvrhel… atd. Předloha k&nbsp;podobným popisům je v&nbsp;řeči Théramenově<span class="char-style-override-4"><a id="footnote-3409-90-backlink" class="footnote-link" href="#footnote-3409-90">90</a></span>, která nemá cenu pro tragédii, ale stále prokazuje velké služby právnickým řečníkům. Obecenstvo i&nbsp;soudcové se „třásli“. Když státní zástupce dokončil popis, pokračoval s&nbsp;řečnickým důrazem, kterým měl k&nbsp;nejvyššímu stupni rozhořčení vybičovat zprávu zítřejšího ranního čísla <span class="char-style-override-1">Journalu de la Préfecture</span>: „A&nbsp;takový člověk, atd. atd. atd., tulák, žebrák bez prostředků na holé živobytí atd. atd., zvyklý po celý život na trestné činy a&nbsp;málo napravený pobytem na galejích, jak to dokazuje zločin, spáchaný na Gervácovi, atd. atd.,&nbsp;– takový člověk, přistižený na veřejné cestě při činu, při krádeži, několik kroků ode zdi, kterou přelezl, který ještě držel v&nbsp;ruce ukradený předmět, takový člověk popírá, že byl přistižen při činu, popírá, že kradl, že přelezl zeď, popírá všechno! Popírá dokonce své jméno a&nbsp;svou totožnost! Kromě sta jiných důkazů, k&nbsp;nimž se nevracíme, poznali ho čtyři svědkové: Javert, věrohodný policejní inspektor a&nbsp;tři Valjeanovi bývalí druhové v&nbsp;podlosti, trestanci Brevet, Chenildieu a&nbsp;Cochepaille. Co říká na tu pádnou jednohlasnost? Zapírá. Jaká zatvrzelost! Budete soudit spravedlivě, páni porotcové atd. atd.“</p>
			<p class="MLP-text para-style-override-1">Zatímco státní zástupce mluvil, obžalovaný naslouchal s&nbsp;otevře­nými ústy a&nbsp;s&nbsp;jakýmsi údivem, k&nbsp;němuž se mísila i&nbsp;trocha obdivu. Byl zřejmě překvapen, že někdo toho dovede tolik namluvit. Chvílemi, při nejpádnějších úsecích řeči, v&nbsp;okamžicích, kdy výřečnost, která se nemůže zastavit, překypuje přílivem květnatých epitet a&nbsp;bičuje obžalovaného jako vichřice, vrtěl pomalu hlavou zprava nalevo a&nbsp;zleva napravo v&nbsp;jakémsi smutném a&nbsp;tichém nesouhlasu, s&nbsp;nímž se spokojoval od začátku přelíčení. Dva nebo tři diváci, kteří stáli blízko něho, zaslechli, jak říká polohlasně: „To je z&nbsp;toho, že se nezeptali pana Baloupa!“ Státní zástupce upozornil porotce na tupost obžalovaného, zřejmě vypočítanou, tupost, která není důkazem blbosti, ale svědčí o&nbsp;prohnanosti, úskočnosti, o&nbsp;zvyku klamat představitele spravedlnosti, a&nbsp;která odhaluje celou „hlubokou zvrhlost“ onoho člověka. Zakončil, vyhradiv si stíhání pro okradení Gerváce, a&nbsp;žádal přísný trest.</p>
			<p class="MLP-text para-style-override-1">To v&nbsp;té době, jak se pamatujete, znamenalo doživotní káznici.</p>
			<p class="MLP-text para-style-override-1">Obhájce vstal a&nbsp;začal se obdivovat „panu státními zástupci“ a&nbsp;jeho „skvělé řeči“; potom mu odpověděl námitkami, ale ochaboval ve svém úsilí; půda pod nohama se mu zřejmě propadala.</p>
			<p id="toc_marker-1-7-10" class="MLP-uroven3-nadpis para-style-override-1">(10) <br/>Soustavné zapír<a id="x.19553"></a>ání</p>
			<p class="MLP-text-bez1radku para-style-override-1">Nadešel okamžik, kdy řeči měly končit. Prezident poručil obžalovanému, aby vstal, a&nbsp;dal mu obvyklou otázku: „Chcete ke své obhajobě něco připojit?“</p>
			<p class="MLP-text para-style-override-1">Muž stál, v&nbsp;rukou otáčel svou ohavnou čepici a&nbsp;zdálo se, že ne­slyší.</p>
			<p class="MLP-text para-style-override-1">Prezident opakoval otázku.</p>
			<p class="MLP-text para-style-override-1">Tentokrát muž slyšel. Zdálo se, že chápe; pohnul se jako člověk, který se probouzí; rozhlédl se kolem sebe, zadíval se na obecenstvo, na četníky, na svého obhájce, na porotce a&nbsp;soudce, položil ohromnou pěst na kraj dřevěného roubení před svou lavicí, znovu se rozhlédl, upřel pohled na státního zástupce a&nbsp;najednou začal mluvit. Bylo to jako výbuch. Podle způsobu, jakým mu nesouvislá, neuvážená, podrážděná a&nbsp;zmatená slova unikala z&nbsp;úst, se zdálo, že se mu v&nbsp;nich tísní ve snaze dostat se ven najednou. Řekl:</p>
			<p class="MLP-text para-style-override-1">„Chci říci tohle. Byl jsem kolářem, a&nbsp;to u&nbsp;pana Baloupa. Je to těžké řemeslo. Při kolařině se pracuje pořád venku, na dvorech, u&nbsp;dobrých mistrů v&nbsp;kolnách, ale nikdy v&nbsp;zavřených dílnách, protože je třeba volného prostranství, rozumíte? V&nbsp;zimě mi bývalo zima, že jsem se tloukl do paží, abych se zahřál; ale to mistři nemají rádi, říkají, že je to ztráta času. Zacházet s&nbsp;železem, když je zledovělá dlažba, je dřina. To člověka brzy strhá. Při tom řemesle vypadá mladý člověk brzy staře. Ve čtyřiceti letech je člověk hotov. Mně bylo třiapadesát, mnoho jsem zkusil. A&nbsp;potom, dělníci jsou zlí! Když už člověk není mladý, říkají vám starý chomout, starý dobytek! Vydělával jsem <span>třicet</span> sou denně, dávali mi co možná nejmíň; mistři těžili z&nbsp;mého stáří. Měl jsem také dceru, prala u&nbsp;řeky. Ta také mnoho nevydělávala. Dohromady jsme se uživili. Taky se hodně nadřela. Celý den byla do půl těla umáchaná od necek, v&nbsp;dešti, za sněhu a&nbsp;ve větru, ten vás celého profoukne; a&nbsp;když mrzne, je to stejné, prát se musí; jsou lidi, kteří nemají mnoho prádla a&nbsp;čekají na ně; kdyby se nepralo, zákazníci by odešli jinam. Prkna jsou špatně sbitá a&nbsp;odevšad na vás teče voda. Máte mokré sukně, vrchní i&nbsp;spodní. Promáčí vás to až na kost. Pracovala i&nbsp;v&nbsp;prádelně Enfants-Rouges, kde teče voda z&nbsp;kohoutků. Nestojí se u&nbsp;necek. Pradlena nepere u&nbsp;necek, ale pere pod kohoutem a&nbsp;máchá za sebou v&nbsp;nádržce. Protože je to v&nbsp;místnosti, není tam taková zima. Ale je tam pára z&nbsp;horké vody a&nbsp;ta kazí oči. Dcera se vracela v&nbsp;sedm hodin večer a&nbsp;chodila brzo spát; byla hrozně unavená. Muž ji bil. Zemřela. Nebyli jsme ani trochu šťastní. Byla to hodná holka, nechodila tancovat a&nbsp;sedávala doma. Pamatuji se, že si jednou o&nbsp;masopustní úterek šla lehnout v&nbsp;osm hodin. Tak. Říkám pravdu. Zeptejte se! Jsem to ale hlupák! Paříž je propast. Kdopak tam zná otce Champmathieua? Říkám vám ale o&nbsp;panu Baloupovi. Zeptejte se u&nbsp;pana Baloupa. Jinak nevím, co ode mě chcete.“</p>
			<p class="MLP-text para-style-override-1">Muž umlkl a&nbsp;zůstal stát. To všechno pověděl hlasem silným, naléhavým, drsným a&nbsp;tvrdým a&nbsp;chraptivým a&nbsp;s&nbsp;jakousi podrážděnou a&nbsp;plachou prostotou. Jednou udělal přestávku a&nbsp;pozdravil někoho v&nbsp;davu. Zdálo se, že ty poznámky náhodně hází před sebe, že mu vycházejí z&nbsp;úst jako vzlykot, a&nbsp;každou doprovázel pohybem dřevorubce štípajícího dříví. Když skončil, dav se rozesmál. Obžalovaný se rozhlédl, a&nbsp;když viděl, že se všichni smějí, a&nbsp;protože nechápal, čemu se smějí, rozesmál se také.</p>
			<p class="MLP-text para-style-override-1">Bylo to příšerné.</p>
			<p class="MLP-text para-style-override-1">Prezident, muž pozorný a&nbsp;laskavý, promluvil.</p>
			<p class="MLP-text para-style-override-1">Připomněl pánům porotcům, že kmotr Baloup, bývalý mistr kolářský, u&nbsp;něhož prý byl obžalovaný zaměstnán, byl obeslán, ale marně. Ohlásil úpadek a&nbsp;nemohli ho vypátrat. Potom se obrátil k&nbsp;obžalovanému; vyzval ho, aby poslouchal, co mu chce říci, a&nbsp;dodal: „Jste v&nbsp;postavení, kdy musíte uvažovat. Nejzávažnější domněnky jsou proti vám a&nbsp;mohou přivodit strašné následky. Obžalovaný, ve vašem zájmu vás naposledy žádám, abyste nám jasně vysvětlil dvě věci. Především nám řekněte: přelezl jste zeď Pierronova sadu, ulomil jste větev a&nbsp;ukradl jablka, to jest, dopustil jste se krádeže vloupáním? Za druhé: jste bývalý trestanec Jean Valjean, či nejste?</p>
			<p class="MLP-text para-style-override-1">Obžalovaný pohnul hlavou jako člověk, který pochopil a&nbsp;ví, co má odpovědět. Otevřel ústa, obrátil se k&nbsp;předsedovi a&nbsp;řekl:</p>
			<p class="MLP-text para-style-override-1">„Především…“</p>
			<p class="MLP-text para-style-override-1">Potom se podíval na svou čepici, zadíval se na strop a&nbsp;mlčel.</p>
			<p class="MLP-text para-style-override-1">„Obžalovaný,“ pokračoval státní zástupce přísným hlasem, „dávejte pozor. Neodpovídáte vůbec, nač jste tázán. Váš zmatek vás odsuzuje. Je zřejmé, že se nejmenujete Champmathieu, že jste trestanec Jean Valjean, že jste se skrýval nejdříve pod jménem Jean Mathieu, pod jménem své matky, že jste byl v&nbsp;Auvergne, že jste se narodil ve Faverolles, kde jste byl probírkářem stromů. Je zřejmé, že jste přelezl plot a&nbsp;ukradl zralá jablka v&nbsp;Pierronově sadu. Páni porotcové o&nbsp;tom rozhodnou.“</p>
			<p class="MLP-text para-style-override-1">Obžalovaný se mezitím posadil; jakmile státní zástupce skončil, prudce vstal a&nbsp;zvolal:</p>
			<p class="MLP-text para-style-override-1">„Vy jste ale zlý! To jsem vám chtěl říci, ale nevěděl jsem jak. Nic jsem neukradl. Jsem člověk, který nejí každý den. Šel jsem z&nbsp;Ailly, šel jsem krajem po průtrži mračen, všechno bylo žluté; dokonce i&nbsp;kaluže se rozlily a&nbsp;z&nbsp;naplaveného písku vykukovala jenom stébla trávy; na zemi při cestě jsem našel ulomenou větev s&nbsp;jablky; zdvihl jsem tu větev, nenapadlo mi, že mě přivede do neštěstí. Tři měsíce jsem ve vězení a&nbsp;všichni do mě mluví. Ostatně nevím, co bych měl říct, mluví se proti mně, říká se mi: odpovězte! Četník je dobrák, šťouchá do mě loktem a&nbsp;šeptá mi: tak odpověz. Nedovedu vám to vysvětlit, nemám školy, jsem obyčejný člověk. Je chyba, že to nevidíte. Nekradl jsem, zdvihl jsem ze země věc, která tam ležela. Říkáte Jean Valjean, Jean Mathieu! Neznám ty lidi. To jsou vesničané. Pracoval jsem u&nbsp;pana Baloupa na bulváru Hȏpital. Jmenuji se Champmathieu. Jste moc chytří, když víte, kde jsem se narodil. Já to nevím. Každý nemá dům, aby v&nbsp;něm přišel na svět. To by bylo příliš pohodlné. Domnívám se, že můj otec a&nbsp;matka chodili světem. Víc nevím. Jako dítěti mi říkali Maličký, teď mi říkají Starý. To jsou má křestní jména. Vysvětlete si to, jak chcete. Byl jsem v&nbsp;Auvergne, byl jsem ve Faverolles, hrome! Co na tom? Což jsem nemohl být v&nbsp;Auvergne a&nbsp;ve Faverolles, a&nbsp;ne na galejích? Říkám vám, že jsem nekradl a&nbsp;že jsem kmotr Champmathieu. Pracoval jsem u&nbsp;pana Baloupa a&nbsp;měl jsem stálé bydliště. Už mám dost těch vašich hloupostí! Proč jste se na mě vlastně všichni tak sesypali?“</p>
			<p class="MLP-text para-style-override-1">Státní zástupce strnul a&nbsp;pak oslovil prezidenta:</p>
			<p class="MLP-text para-style-override-1">„Pane prezidente, na základě zmateného, ale velmi prohnaného zapírání obžalovaného, který si hraje na přihlouplého, ale zbytečně&nbsp;– na to ho upozorňujeme&nbsp;–, žádáme, souhlasíte-li a&nbsp;souhlasí-li porota, aby byli znovu předvedeni trestanci Brevet, Cochepaille a&nbsp;Chenildieu a&nbsp;policejní inspektor Javert a&nbsp;aby se ještě jednou vyjádřili o&nbsp;totožnosti obžalovaného s&nbsp;galejníkem Jeanem Valjeanem.“</p>
			<p class="MLP-text para-style-override-1">„Upozorňuji pana státního zástupce,“ řekl prezident, „že policejní inspektor Javert, kterého volaly jeho povinnosti do hlavního města sousedního okresu, odešel z&nbsp;budovy soudu i&nbsp;z&nbsp;města, jakmile skončil svou svědeckou výpověď. Dovolili jsme mu to se souhlasem pana státního zástupce i&nbsp;obhájce obžalovaného.“</p>
			<p class="MLP-text para-style-override-1"><span>„Zcela správně, pane prezidente,“ odpověděl státní zástupce. „V&nbsp;nepřítomnosti pana Javerta musím pánům porotcům připomenout, co nám Javert pověděl před několika hodinami. Javert je vážený člověk, který se vší poctivostí a&nbsp;přesností plní povinnosti svého postavení, podřízeného sice, ale důležitého. Slyšte, jaká je jeho svědecká výpověď: ‚Nepotřebuji mravních předpokladů a&nbsp;hmotných důkazů, které by vyvracely zapírání obžalovaného. Určitě ho poznávám. Ten muž se nejmenuje Champmathieu; je to bývalý trestanec, velmi zlý a&nbsp;velmi obávaný, a&nbsp;jmenuje se Jean Valjean. Po odpykání trestu ho propustili jen velmi neradi. Byl odsouzen k&nbsp;devatenáctileté nucené práci za krádež s&nbsp;přitěžujícími okolnostmi. Pětkrát nebo šestkrát se pokusil o&nbsp;útěk. Kromě okradení Gerváce a&nbsp;krádeže v&nbsp;Pierronově sadu ho podezřívám ještě z&nbsp;krádeže spáchané u&nbsp;Jeho Milosti zesnulého biskupa dignského. Často jsem ho vídal, když jsem byl výpomocným dozorcem v&nbsp;káznici v&nbsp;Toulonu. Opakuji, že ho určitě poznávám.‘“</span></p>
			<p class="MLP-text para-style-override-1">Přesné prohlášení státního zástupce učinilo zřejmý dojem na obecenstvo i&nbsp;na porotce. Státní zástupce ukončil návrhem, aby v&nbsp;Javertově nepřítomnosti byli znovu slavnostně dotázáni a&nbsp;vyslechnuti svědkové Brevet, Chenildieu a&nbsp;Cochepaille.</p>
			<p class="MLP-text para-style-override-1">Prezident dal rozkaz sluhovi a&nbsp;za malou chvíli se otevřely dveře svědecké síně. Sluha s&nbsp;četníkem, který byl hotov kdykoli zakročit, uvedl odsouzence Breveta. Obecenstvo bylo v&nbsp;napětí a&nbsp;všechna prsa se zdvíhala jakoby jedním dechem.</p>
			<p class="MLP-text para-style-override-1">Bývalý galejník Brevet měl na sobě černošedou kazajku, jakou mají odsouzenci v&nbsp;ústředních vězeních. Brevet byl člověk asi šedesátiletý, který vypadal jako obchodník a&nbsp;darebák. To jde často dohromady. Ve věznici, kam mu pomohly nové přečiny, se stal jakýmsi dozorcovým pomocníkem. Jeho představení o&nbsp;něm říkali: „Snaží se být užitečný.“ Vězeňští kněží o&nbsp;něm dosvědčovali, že plní své náboženské povinnosti. Nesmíme zapomenout, že toto všechno se dálo za doby restaurace.</p>
			<p class="MLP-text para-style-override-1">„Brevete,“ řekl prezident, „byl jste odsouzen k&nbsp;potupnému trestu a&nbsp;nemůžete přísahat…“</p>
			<p class="MLP-text para-style-override-1">Brevet sklopil oči.</p>
			<p class="MLP-text para-style-override-1">„Přece však,“ pokračoval prezident, „i člověk, jehož zákon zbavil občanské cti, si může, jestliže mu to boží slitování dovolí, uchovat cit pro čest a&nbsp;spravedlnost. Toho citu se v&nbsp;této rozhodné hodině dovolávám. Je-li ještě ve vás, jak doufám, uvažte, než odpovíte, že vaše slovo může obžalovaného buď zničit, nebo uvést spravedlnost na správnou stopu. Je to slavnostní okamžik a&nbsp;můžete prohlášení odvolat, domníváte-li se, že jste se zmýlil.&nbsp;– Obžalovaný, vstaňte.&nbsp;– Brevete, dobře si obžalovaného prohlédněte a&nbsp;řekněte nám na svou duši a&nbsp;na své svědomí, trváte-li na tom, že v&nbsp;tomto muži poznáváte svého bývalého druha z&nbsp;káznice, Jeana Valjeana.“</p>
			<p class="MLP-text para-style-override-1">Brevet se podíval na obžalovaného, načež se obrátil k&nbsp;soudcům.</p>
			<p class="MLP-text para-style-override-1">„Ano, pane prezidente. Poznal jsem ho první a&nbsp;trvám na tom. Ten muž je Jean Valjean. Do Toulonu přišel v&nbsp;roce 1796 a&nbsp;1815 byl propuštěn. Mě pustili o&nbsp;rok později. Dnes vypadá jako blbec, ale to asi udělalo stáří; v&nbsp;káznici to byl potměšilý chlap. Určitě ho poznávám.“</p>
			<p class="MLP-text para-style-override-1">„Jděte si sednout,“ řekl prezident. „Obžalovaný, zůstaňte stát.“</p>
			<p class="MLP-text para-style-override-1">Přivedli Chenildieua, odsouzeného doživotně, jak svědčila červená kazajka a&nbsp;zelená čepice. Odpykával si trest v&nbsp;Toulonu, odkud ho k&nbsp;tomuto procesu přivezli. Byl to malý, asi padesátiletý, čiperný, vrásčitý, chatrný, žlutý, drzý, neklidný muž, který měl ve všech údech a&nbsp;v&nbsp;celé své osobnosti jakousi chorobnou slabost a&nbsp;v&nbsp;pohledu nesmírnou sílu. Kamarádi z&nbsp;galejí mu dali přezdívku Je-nie-Dieu<span class="char-style-override-4"><a id="footnote-3409-91-backlink" class="footnote-link" href="#footnote-3409-91">91</a></span>.</p>
			<p class="MLP-text para-style-override-1">Prezident se k&nbsp;němu obrátil s&nbsp;přibližně stejnými slovy jako k&nbsp;Brevetovi. Ve chvíli, kdy mu připomněl, že ho potupný trest zbavuje práva přísahat, zdvihl Chenildieu hlavu a&nbsp;rozhlédl se po obecenstvu. Prezident ho vyzval, aby se soustředil, a&nbsp;zeptal se ho jako Breveta, zda trvá na tom, že poznal obžalovaného.</p>
			<p class="MLP-text para-style-override-1">Chenildieu se zasmál.</p>
			<p class="MLP-text para-style-override-1">„Hrome! Jak bych ho nepoznal! Pět let jsme byli přikováni k&nbsp;jednomu řetězu. Ty se zlobíš, starý brachu?“</p>
			<p class="MLP-text para-style-override-1">„Jděte si sednout,“ řekl prezident.</p>
			<p class="MLP-text para-style-override-1">Sluha přivedl Cochepaille. Tento druhý trestanec, odsouzený k&nbsp;doživotí, přivedený z&nbsp;galejí a&nbsp;oblečený jako Chenildieu, byl venkovan z&nbsp;Lourd a&nbsp;poloviční medvěd z&nbsp;Pyrenejí. V&nbsp;horách pásával stáda a&nbsp;z&nbsp;pastýře se stal loupežníkem. Cochepaille nebyl méně divoký než obžalovaný, ale zdálo se, že je ještě hloupější. Patřil k&nbsp;nešťastníkům, které příroda začala utvářet jako šelmy a&nbsp;z&nbsp;kterých společnost nakonec udělala galejníky.</p>
			<p class="MLP-text para-style-override-1">Prezident se pokusil jím pohnout několika dojemnými a&nbsp;vážnými slovy a&nbsp;zeptal se ho stejně jako dvou předešlých, může-li bez váhání a&nbsp;bez pochybností potvrdit, že poznává muže, který stojí před ním.</p>
			<p class="MLP-text para-style-override-1">„To je Jean Valjean,“ prohlásil Cochepaille. „Byl tak silný, že jsme mu říkali Honza Hever.“</p>
			<p class="MLP-text para-style-override-1">Výpovědi tří mužů, zřejmě upřímné a&nbsp;poctivé, vyvolaly u&nbsp;posluchačů šepot, který pro obžalovaného neznamenal nic dobrého a&nbsp;který vzrůstal a&nbsp;prodlužoval se, kdykoliv se nové prohlášení připojilo k&nbsp;předešlému. Obžalovaný je vyslechl a&nbsp;tvářil se udiveně, což bylo podle žaloby hlavním prostředkem jeho obhajoby. Při první výpovědi zaslechli četníci, kteří stáli nejblíž, jak tiše zabručel: „No, to je chlapík!“ Při druhé řekl hlasitěji a&nbsp;se skoro spokojeným výrazem: „Dobrá!“ a&nbsp;při třetí vykřikl: „Báječné!“</p>
			<p class="MLP-text para-style-override-1">Prezident se k&nbsp;němu obrátil:</p>
			<p class="MLP-text para-style-override-1">„Obžalovaný, slyšel jste? Co tomu říkáte?“</p>
			<p class="MLP-text para-style-override-1">Champmathieu odpověděl:</p>
			<p class="MLP-text para-style-override-1">„Říkám&nbsp;– báječně!“</p>
			<p class="MLP-text para-style-override-1">V&nbsp;obecenstvu se ozval nesouhlas, který přešel i&nbsp;na porotce. Bylo zřejmé, že muž je ztracen.</p>
			<p class="MLP-text para-style-override-1">„Dozorci,“ řekl prezident, „zjednejte ticho. Končím přelíčení.“</p>
			<p class="MLP-text para-style-override-1">V&nbsp;tom okamžiku nastal vedle soudního prezidenta ruch. Bylo slyšet hlas, který volal:</p>
			<p class="MLP-text para-style-override-1">„Brevete, Chenildieui, Cochepailli, podívejte se na mě!“ </p>
			<p class="MLP-text para-style-override-1">Všechny zamrazilo, když slyšeli ten hlas; tak byl žalostný a&nbsp;strašlivý. Oči se obrátily k&nbsp;místu, odkud vycházel. Muž mezi vybraným obecenstvem, které sedělo za soudci, právě vstal, otevřel dvířka v&nbsp;úzkém zábradlí, které dělilo přísedící od ostatních lidí, a&nbsp;zastavil se uprostřed soudní síně. Prezident, státní zástupce, pan Bamatabois a&nbsp;dalších dvacet lidí, všichni ho poznali a&nbsp;rázem zvolali:</p>
			<p class="MLP-text para-style-override-1">„Pan Madeleine!“</p>
			<p id="toc_marker-1-7-11" class="MLP-uroven3-nadpis para-style-override-1">(11) <br/>Champmathieu se diví a&nbsp;diví</p>
			<p class="MLP-text-bez1radku para-style-override-1">Byl to skutečně pan Madeleine. Zapisovatelova lampa mu osvětlovala tvář. Pan Madeleine držel v&nbsp;ruce klobouk, v&nbsp;jeho oblečení nebyl patrný žádný nelad, redingot měl pečlivě zapnutý. Byl velmi bledý a&nbsp;lehce se chvěl. Vlasy, šedivé ještě v&nbsp;době, kdy dojel do Arrasu, byly teď docela bílé. Za tu hodinu, co seděl u&nbsp;soudu, zbělely.</p>
			<p class="MLP-text para-style-override-1">Všechny hlavy se vztyčily. Vzrušení bylo nepopsatelné. Obecenstvo na okamžik zaváhalo. Hlas byl tak zoufalý a&nbsp;muž, který před nimi stál, tak klidný, že v&nbsp;první chvíli nikdo nic nechápal. Tázali se sami sebe, kdo to vykřikl. Nemohli uvěřit, že by ten klidný muž mohl tak zaúpět.</p>
			<p class="MLP-text para-style-override-1">Váhání trvalo jen několik vteřin. Než mohl prezident a&nbsp;státní zástupce říci slovo, než se četníci a&nbsp;sluhové pohnuli, přistoupil muž, kterému ještě všichni říkali pan Madeleine, ke svědkům Cochepaillovi, Brevetovi a&nbsp;Chenildieuovi.</p>
			<p class="MLP-text para-style-override-1">„Nepoznáváte mě?“ řekl.</p>
			<p class="MLP-text para-style-override-1">Všichni tři mlčeli a&nbsp;vrtěli hlavou na znamení, že ho nepoznávají. Cochepaille ho plaše po vojensku pozdravil. Pan Madelaine se obrátil k&nbsp;porotcům a&nbsp;soudci a&nbsp;řekl tichým hlasem&nbsp;–</p>
			<p class="MLP-text para-style-override-1">„Páni porotcové, osvoboďte obžalovaného. Pane prezidente, dejte mě zatknout. Člověk, kterého hledáte, není tento muž, jsem to já. Já jsem Jean Valjean.“</p>
			<p class="MLP-text para-style-override-1">Dav nedýchal. Po prvním užaslém šumu nastalo hrobové ticho. V&nbsp;síni bylo cítit onu posvátnou hrůzu, která zachvacuje dav, když se dovršuje nějaká velká událost.</p>
			<p class="MLP-text para-style-override-1">Zatím se na prezidentově obličeji objevil soucit a&nbsp;smutek. Chvatným posunkem se dorozuměl se státním zástupcem a&nbsp;několika tichými slovy s&nbsp;přísedícími. Obrátil se k&nbsp;obecenstvu a&nbsp;s&nbsp;důrazem, který všichni pochopili, řekl:</p>
			<p class="MLP-text para-style-override-1">„Je tu lékař?“</p>
			<p class="MLP-text para-style-override-1">Státní zástupce prohlásil:</p>
			<p class="MLP-text para-style-override-1">„Páni porotcové, podivná a&nbsp;nečekaná příhoda, která ruší přelíčení, budí v&nbsp;nás jako ve vás cit, o&nbsp;kterém se nemusím zmiňovat. Všichni znáte, třeba jenom z&nbsp;doslechu, ctihodného pana Madeleina, starostu města Montreuil-sur-Mer. Jestliže je mezi obecenstvem lékař, připojujeme se k&nbsp;žádosti pana prezidenta a&nbsp;prosíme ho, aby se ujal pana Madeleina a&nbsp;doprovodil ho domů.“</p>
			<p class="MLP-text para-style-override-1">Pan Madeleine nedopustil, aby státní zástupce domluvil. Přerušil ho hlasem plným pokory i&nbsp;důrazu. Tady jsou slova, která pronesl; jsou přesná, neboť je hned po přelíčení zapsali svědci tohoto výjevu a&nbsp;dosud zní v&nbsp;uších těch, kdo je před čtyřiceti lety slyšeli:</p>
			<p class="MLP-text para-style-override-1">„Děkuji vám, pane státní zástupce, ale nejsem šílený. Hned se přesvědčíte. Právě byste se byli dopustili velkého omylu. Propusťte tohoto člověka. Konám svou povinnost. Já jsem ten nešťastný odsouzenec. Já jediný tu vidím jasně a&nbsp;říkám vám pravdu. Bůh vidí, co v&nbsp;tomto okamžiku dělám, a&nbsp;to stačí. Můžete mě zatknout, protože jsem tu. Jednal jsem, jak nejlépe jsem dovedl. Skryl jsem se pod cizím jménem; zbohatl jsem, stal jsem se starostou; chtěl jsem se dostat mezi poctivé lidi. Zdá se, že to není možné. Ostatně je mnoho věcí, o&nbsp;nichž nebudu povídat, nebudu vám vyprávět o&nbsp;svém životě; jednoho dne se všechno dovíte. Okradl jsem pana biskupa, to je pravda; okradl jsem malého Gerváce, to je pravda. Měli pravdu, kdo vám řekli, že Jean Valjean byl nešťastník velmi zlý. Všechna vina však možná neleží jen na něm. Poslyšte, páni soudcové, muž tak pokořený jako já nemůže dělat výčitky prozřetelnosti ani dávat rady lidské společnosti; přesto můžete odhadnout, že ponížení, z&nbsp;něhož jsem se chtěl povznést, je škodlivé. Galeje rodí galejníka. Zapamatujte si to, chcete-li. Před káznicí jsem byl chudý, málo vzdělaný venkovan, skoro hlupák, káznice mě proměnila. Napřed jsem byl tupý, později zlý; byl jsem poleno, proměnil jsem se v&nbsp;doutnající oharek. Zachránila mě laskavost a&nbsp;dobrota, jako mě přísnost zkazila. Avšak odpusťte, nemůžete rozumět, co tu říkám. V&nbsp;mém bytě najdete v&nbsp;popelu krbu dvoufrank, který jsem před sedmi lety ukradl malému Gerváci. Víc k&nbsp;tomu nemohu dodat. Chopte se mne. Panebože! Pan státní zástupce vrtí hlavou; říkáte: pan Madeleine se zbláznil, nevěříte mi! A&nbsp;to je právě smutné. Alespoň však neodsuzujte tohoto muže. Jak to, že mě nepoznávají! Chtěl bych, aby tu byl Javert. Ten by mě poznal!“</p>
			<p class="MLP-text para-style-override-1">Žádné slovo nemůže vyjádřit vlídný a&nbsp;teskný smutek, který doprovázel tato slova.</p>
			<p class="MLP-text para-style-override-1">Pan Madeleine se obrátil ke třem trestancům:</p>
			<p class="MLP-text para-style-override-1">„Zato já poznávám vás! Brevete! Pamatujete se…?“</p>
			<p class="MLP-text para-style-override-1">Umlkl, okamžik zaváhal a&nbsp;řekl:</p>
			<p class="MLP-text para-style-override-1">„Pamatuješ se na ty pletené kostkované šle, které jsi nosil v&nbsp;káznici?“</p>
			<p class="MLP-text para-style-override-1">Brevet překvapením couvl a&nbsp;ulekané si ho prohlížel od hlavy až k&nbsp;patě. Pan Madeleine pokračoval:</p>
			<p class="MLP-text para-style-override-1">„Chenildieui, ty sám sis dal přezdívku Je-nie-Dieu a&nbsp;máš pravou paži hluboce propálenou, protože ses jednoho dne opřel o&nbsp;rozpálená kamínka, abys zahladil tři písmena D.N.P.&nbsp;– doživotní nucené práce, která ani potom nezmizela. Odpověz, je to pravda?“</p>
			<p class="MLP-text para-style-override-1">„To je pravda,“ řekl Chenildieu.</p>
			<p class="MLP-text para-style-override-1">Obrátil se ke Cochepaillovi:</p>
			<p class="MLP-text para-style-override-1">„Ty, Cochepailli, máš na levém předloktí modře vytetované datum císařova přistání v&nbsp;Cannes, 1. března 1815. Vykasej rukáv.“</p>
			<p class="MLP-text para-style-override-1">Cochepaille vykasal rukáv; všechny pohledy kolem se upřely na jeho obnaženou paži. Četník posvítil lampou; datum bylo jasně vidět.</p>
			<p class="MLP-text para-style-override-1">Nešťastný pan Madeleine se obrátil k&nbsp;obecenstvu a&nbsp;k&nbsp;soudcům s&nbsp;úsměvem, který dojímá všechny, kdo ho viděli, kdykoliv si na něj vzpomenou. Byl to vítězný úsměv, ale byl to také úsměv zoufalý.</p>
			<p class="MLP-text para-style-override-1">„Tak vidíte, že jsem Jean Valjean,“ řekl.</p>
			<p class="MLP-text para-style-override-1"><span>V&nbsp;místnosti v&nbsp;té chvíli nebyli ani soudcové, ani žalobci, ani četníci; byly tam jen rozšířené oči a&nbsp;dojatá srdce. Nikdo nevěděl, jakou má hrát úlohu; státní zástupce zapomněl, že je tam proto, aby žádal potrestání, prezident aby předsedal soudnímu přelíčení, obhájce aby obhajoval. Podivné bylo, že se nikdo na nic neptal, že nikdo svým právem nezakročil. Osudné okamžiky uchvátí mocně všechny duše a&nbsp;všechny svědky promění v&nbsp;diváky. Snad si nikdo neuvědomoval, co zakouší; nikdo si pravděpodobně neřekl, že vidí zářit velké světlo; všechna lidská nitra jím byla oslepena</span>.</p>
			<p class="MLP-text para-style-override-1">Bylo zřejmé, že mají před sebou Jeana Valjeana. Teď jim to bylo jasné. Jeho zjev stačil, aby osvětlil příhodu ještě před chvílí tak temnou. Aniž bylo třeba vysvětlování, dav pochopil jakoby elektrickou jiskrou a&nbsp;jediným mžiknutím prostý a&nbsp;skvělý úmysl muže, který se vydává spravedlnosti, aby místo něho nebyl odsouzen jiný člověk. Podrobnosti, rozpaky, možné nepatrné rozpory mizely v&nbsp;záři jeho kromobyčejného skutku.</p>
			<p class="MLP-text para-style-override-1">Dojem rychle vyvanul, ale pokud trval, byl neodolatelný. </p>
			<p class="MLP-text para-style-override-1">„Nechci zdržovat obecenstvo,“ pokračoval Jean Valjean. „Od­cházím, protože mě nezatýkáte. Musím si zařídit několik věcí. Pan státní zástupce ví, kdo jsem a&nbsp;kam jdu, a&nbsp;dá mě zatknout, až bude chtít.“</p>
			<p class="MLP-text para-style-override-1">Zamířil k&nbsp;východu. Nikdo se neozval, nikdo nevztáhl ruku, aby mu v&nbsp;tom zabránil. Rozestoupili se před ním. V&nbsp;tu chvíli v&nbsp;něm bylo cosi božského, co působí, že zástup lidí ustupuje před jediným mužem a&nbsp;staví se do pozoru. Jean Valjean volně prošel davem. Nikdy se nezjistilo, kdo mu otevřel dveře, ale je pravda, že dveře byly otevřené, když k&nbsp;nim došel. Jakmile byl u&nbsp;nich, otočil se a&nbsp;řekl:</p>
			<p class="MLP-text para-style-override-1">„Pane státní zástupce, jsem vám kdykoliv k&nbsp;službám.“ </p>
			<p class="MLP-text para-style-override-1">Potom oslovil obecenstvo:</p>
			<p class="MLP-text para-style-override-1">„Vy všichni, kdo jste zde, mě pokládáte za hodna politování, viďte? Panebože! Když pomyslím, co bych byl málem udělal, shledávám, že mi můžete závidět. Přesto však by mi bylo milejší, kdyby k&nbsp;tomu nebylo došlo.“</p>
			<p class="MLP-text para-style-override-1">Odešel a&nbsp;dveře se zavřely, jak se otevřely, protože ti, kdo konají určité vznešené skutky, mohou být jisti, že jim vždycky někdo poslouží.</p>
			<p class="MLP-text para-style-override-1">Ani ne za hodinu potom osvobodila porota obžalovaného Champmathieua; a&nbsp;Champmathieu, kterého ihned propustili, odešel ohromen a&nbsp;přesvědčen, že všichni lidé jsou blázni. Z&nbsp;toho, co viděl, nic nechápal.</p>
<p class="MLP-text para-style-override-1"><br/></p>
			<div class="footnotes">
				<div class="footnote">
					<p class="MLP-pozn-pod-carou para-style-override-1"><a id="footnote-3409-88" class="footnote-anchor" href="#footnote-3409-88-backlink">88</a> <span> Závorka je také napsána Valjeanovou rukou. (V. H.)</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-3409-89" class="footnote-anchor" href="#footnote-3409-89-backlink">89</a> <span> Deníky reakčního zaměření.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-3409-90" class="footnote-anchor" href="#footnote-3409-90-backlink">90</a> <span> Politik ve starověkých Athénách.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-3409-91" class="footnote-anchor" href="#footnote-3409-91-backlink">91</a> <span> Popírám Boha.</span></p>
				</div>
			</div>
		</div>
</body>
</html>