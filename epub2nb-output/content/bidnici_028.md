---
title: KNIHA ČTVRTÁ Přátelé abecedy
contentType: prose
---

## (1)  
Skupina, která se málem stala historickou

V té zdánlivě netečné době se šířilo nenápadně jakés revoluční chvění. Ve vzduchu byly závany přicházející z hloubek roku 1789 a 1792. Mládež se právě dostávala do pohybu. Lidé se měnili, aniž si toho byli vědomi, již pouhým dechem času. Ručička pohybující se na číselníku se pohybuje také v duších. Každý pokročil právě o tolik vpřed, o kolik měl pokročit. Roajalisté se měnili v liberály a liberálové v demokraty.

Podobalo se to přílivu spojenému s tisícerým odlivem, při němž se přirozeně všechno promíchává; vznikala z toho nejpodivnější myšlenková spojení. Lidé zbožňovali současně Napoleona i svobodu. Tak se tvoří dějiny. To byly přeludy tehdejší doby. Názory procházejí obměnami. Voltairiánský roajalismus, ta podivná zrůda, měl neméně podivný protipól, bonapartistický liberalismus.

Jiné myšlenkové skupiny byly ještě závažnější. Někde se zkoumala zásada; jinde lpěli na právu. Rozpalovali se pro absolutno, viděli nesčetné možnosti jeho naplnění; absolutno svou přísností žene ducha k výšinám a pobízí ho k letu do nekonečna. Sen nezplodí nic tak snadno jako dogma. A z ničeho nevzklíčí tak snadno budoucnost jako ze snu. Dnes utopie, zítra postava z masa a krve.

Pokrokové myšlenky vycházely ze dvou pohnutek. Nejdřív ohrožovalo „ustálený řád“ svou podezřívavostí a potměšilostí záhadné tajemství. A to bývá zjevným znamením revoluce. Tajná myšlenka moci se v podvratných záměrech setká s tajnou myšlenkou lidu. Líhnutí vzpoury je odpovědí na úvahy o státních převratech.

V té době nebylo ještě ve Francii rozsáhlé podzemní hnutí, jako byl německý Tugendbund a italské karbonářství, ale přece se tu a tam šířily tajné spolky. V Aix byla založena Cougourda; v Paříži se mezi jinými kroužky tohoto druhu vytvořil spolek Přátel abecedy.

Co byli Přátelé abecedy, Amis de l’ABC? Spolek, jehož cílem navenek byla výchova dětí, ve skutečnosti však povznesení lidu.

Prohlašovali se za přátele abecedy. Lid byl abaissé (čti Á, BÉ, SÉ), to jest poroben, a proto ho bylo třeba povznést. Ten, kdo se smál této slovní hříčce, chybil. Slovní hříčky mají někdy v politice velký význam; to má dosvědčit výrok: _Castratus ad castra_[^184], který učinil Narseta[^185] vůdcem vojska; to nám potvrdí i hříčka se slovy: Barbari et Barberin[^186]; potom _Fueros y Fuegos_[^187] a slova: _Tu es Petrus, et super hanc petram_[^188] atd. Přátel abecedy bylo málo. Tato tajná společnost byla teprve v zárodku; řekli bychom, že to byla spíše uzavřená společnost, uznáme-li, že je možno, aby i z uzavřených společností vzešli hrdinové. Shromažďovali se v Paříži na dvou místech: nedaleko tržnice, v krčmě Korint, o které ještě později promluvíme, a v malé kavárně na náměstí Saint-Michel, která je dnes už zbourána a jíž se říkalo kavárna Musain; první místo bylo dostaveníčkem dělníků, druhé studentů.

Obvyklé a tajné schůzky Přátel abecedy se konaly v zadní místnosti kavárny Musain. Místnost, dosti vzdálená od kavárny, se kterou souvisela velmi dlouhou chodbou, měla dvě okna a východ postranním schodištěm do uličky Grès. Smáli se tam, kouřili, pili a hráli. Nahlas se hovořilo o všem možném, ale o něčem jenom potichu. Stará mapa Francie z doby revoluce, přibitá na zdi, stačila, aby každého policejního úředníka přiměla k ostražitosti.

Většina Přátel abecedy byli studenti, kteří byli zadobře s dělníky. Zde je několik hlavních jmen, která už trochu patří minulosti: Enjolras, Combeferre, Jean Prouvaire, Feuilly, Courfeyrac, Bahorel, Lesgle nebo Laigle, Joly, Grantaire.

Ti mladí lidé byli tak spoutáni přátelstvím, že tvořili vlastně rodinu. Všichni vyjma Laigla pocházeli z jihu.

Byla to vzácná skupina. Zapadla do neviditelných hlubin, které jsou za námi. Na počátku dramatu, k němuž jsme právě dospěli, nebude neužitečné, posvítíme-li si na mladé hlavy, než je čtenář spatří mizet ve stínu tragických událostí.

Enjolras, jehož jsme jmenovali nejdřív – později uvidíme, proč jsme to udělali –, byl bohatý jedináček.

Enjolras byl roztomilý mladík, který dovedl být i strašný. Byl andělsky hezký. Byl to divoký Antinoos[^189]. Podle zádumčivého lesku jeho pohledu by byl každý řekl, že již v některém z předešlých životů prošel revoluční apokalypsou. Přísahal na tradici. Dopodrobna znal velké události. Měl povahu velekněze i válečníka, což bylo u tak mladého člověka neobvyklým zjevem. Byl knězem i vojínem; a hned na první pohled bylo patrno, že je vojákem demokracie, ale povýšeným nad soudobé hnutí; byl knězem ideálu. Oči měl hluboké, víčka nepatrně zardělá, spodní ret silný, pohrdavý, čelo vysoké. Přemíra čela v obličeji byla jako velký kus nebe na obzoru. I on měl mladost, svěží jako u mladých dívek, ač míval také chvíle bledosti jako někteří mladí lidé na počátku tohoto a na konci minulého století, kteří se již v mládí proslavili. Byl to již muž, ale vypadal jako dítě. Ve dvaadvaceti letech vypadal jako sedmnáctiletý. Byl vážný a zdálo se, že neví, že na světě je také bytost, která se jmenuje žena. Měl jenom jednu vášeň, právo, a jenom jednu myšlenku – jak odstranit překážky. Na Aventinském pahorku by byl jistě Gracchem; v konventu by byl Saint-Justem. Stěží si všímal růží, neznal jaro, neslýchal zpěv ptáků; obnažená ňadra Euadnina[^190] by ho nebyla víc vzrušila než Aristogeiton; jako Harmodios[^191] pokládal květiny za vhodné jenom k tomu, aby v nich ukryl meč. V radostech byl přísný. Cudně klopil oči přede vším, co nepředstavovalo republiku. Byl zamilován do mramorové sochy svobody. Jeho řeč byla dychtivá a měla spád hymny. Znenadání rozpínal křídla. Běda zamilovanému děvčeti, které by se ho bylo pokusilo získat! Kdyby ho byla některá grizeta z náměstí Cambrai nebo z ulice Saint-Jean-Beauvais spatřila a při pohledu na jeho nevinnou chlapeckou tvář, na dlouhé světlé řasy, na vlasy poletující ve větru, na růžové tváře, na čisté rty dostala chuť na všechno to jitro a pokusila se působit svou krásou na Enjolrase, byl by jí překvapující a hrozivý pohled rázem ukázal propast a naznačil jí, že nesmí zaměňovat záletného Beaumarchaisova Cherubína se strašným cherubem Ezechielovým.

Po boku Enjolrase, který představoval logiku revoluce, stál Combeferre, který představoval filozofii. Mezi logikou a filozofií revoluce je rozdíl v tom, že logika může dojít k válce, kdežto filozofie může vést jenom k míru. Combeferre doplňoval a opravoval Enjolrase. Nemířil tak vysoko, zato zabíral spíše do šíře. Chtěl, aby se lidstvu vštěpovaly zásady se všeobecnými ideami; říkával: revoluce, ale s civilizací, a okolo srázné hory otvíral rozsáhlý modrý obzor. Proto bylo v každém Combeferrově návrhu něco přístupného a proveditelného. Revoluční ovzduší Combeferrovo bylo dýchatelnější než Enjolrasovo. Enjolras hlásal božské právo revoluce, Combeferre přirozené. První navazoval na Robespierra, druhý měl mnoho společného s Condorcetem.

Combeferre žil životem obyčejných lidí víc než Enjolras. Kdyby se byli ti dva dostali do dějin, byl by jeden platil za vzor spravedlnosti a druhý za příklad moudrosti. Enjolras byl mužnější, Combeferre lidštější. Označení _homo_ a _vir_ je nejlépe rozlišují. Combeferre byl přirozeně něžný, jako byl Enjolras přirozeně přísný. Miloval slovo „občan“, ale dával přednost slovu „člověk“. Byl by raději říkal hombre, jako Španělé. Četl všechno, chodil do divadel, navštěvoval veřejné přednášky, u Araga se učil o polarizaci světla, pěl chválu o přednášce, v níž Geoffroy Saint-Hilaire vysvětlil dvojí funkci karotidy zevní a karotidy vnitřní, z nichž jedna zásobuje krví obličej a druhá mozek; o všem věděl, krok za krokem sledoval vědu, srovnával Saint-Simona s Fourierem, luštil hieroglyfy, rozbíjel oblázky a přemýšlel o geologii, dovedl zpaměti nakreslit motýla přástevníka, upozorňoval na jazykové chyby ve Slovníku akademie, studoval Puységura a Deleuze[^192], neuznával nic, ani zázraky, ničemu se nesmál, ani strašidlům, listoval ve sbírce _Moniteurů_ a snil. Prohlašoval, že budoucnost je v rukou učitelů, a zabýval se otázkami výchovy. Chtěl, aby se lidská společnost ustavičně snažila zvýšit duševní a morální úroveň a šířila vědu, aby stále uváděla v oběh myšlenky, aby se starala o rozumový vývoj mládeže, a bál se, aby dosavadní nedokonalost metod, ubohost literárních hledisek, která se opírají jenom o dvě nebo tři klasická století, tyranský dogmatismus oficiálních školometů, scholastické předsudky a rutiny neučinily z našich škol umělé násady ústřic. Byl učenec, brusič jazyka, byl přesný a stručný, byl dříč, ale zároveň snílek létající až ke hvězdám, jak říkali jeho přátelé. Věřil všem velkým snům; věřil v rozmach železnice, v odstranění bolesti při operacích, v zachycení obrazu v černé komoře, v elektrickou telegrafii, v řiditelnost balónu. Pramálo se hrozil pevností zbudovaných na všech stranách pověrou, despotismem a předsudky. Patřil k těm, kdo věří, že věda všechno přemění. Enjolras byl náčelník, Combeferre byl vůdce. Člověk by byl chtěl po Enjolrasově boku bojovat a s Combeferrem se dát na pochod. Nemyslete však, že Combeferre nebyl schopen boje. Naopak, nikdy se nezdráhal postavit se tváří v tvář překážce, prudce na ni zaútočit a vyhodit ji do povětří; lépe se mu však zamlouvalo smiřovat lidstvo ponenáhlu s jeho osudem tím, že mu objasní zjevnou pravdu a bude hlásat pozitivní zákony; mezi dvojím světlem volil spíš osvícení než roznícení. Požárem sice může nebe také zrůžovět, ale proč raději nepočkat na svítání? Sopka vrhá světlo, ale ranní červánky to učiní lépe. Combeferre snad dával přednost bělosti krásy nad září vznešenosti. Světlo zakalené dýmem, pokrok vydobytý násilím jenom napolo uspokojovaly jeho jemného a vážného ducha. Děsil se překotného spěchu lidu v roce 1793; ale otupění ho odrazovalo ještě více, cítil v něm hnilobu a smrt; jedním slovem, byla mu milejší pěna než zápach, dával přednost bystřině před stokou, Niagarským vodopádům před kaluží na Montfauconu. Nechtěl ani stanout, ani spěchat. Zatímco jeho přátelé, bouřliví a rytířsky zaujatí pro absolutno, zbožňovali a opěvovali skvělé revoluční události, Combeferre byl pro přirozený vývin, byť i chladný, ale čistý, metodický a bezúhonný třebas lhostejný, ale nezvratný. Combeferre by byl na kolenou prosil, aby budoucnost přišla v celé své čistotě a aby nic neporušilo nesmírný a ctnostný vývin národů. _Je nutno, aby dobro bylo nevinné_, opakoval neustále. A záleží-li velikost revoluce v tom, že jsme upřeně zahleděni do oslňujícího ideálu, že letíme za blesků, v krvi a ohni do jeho spárů, pak krása pokroku záleží v neposkvrněnosti: mezi Washingtonem, který představuje jedno, a Dantonem, který ztělesňuje druhé, je stejný rozdíl, jako je mezi andělem s labutími křídly a andělem na orlích perutích.

Jean Prouvaire byl ještě o odstín umírněnější než Combeferre. Říkal si Jehan z chvilkového nápadu, jaké se vyskytnou i v mocném a vážném hnutí, z něhož vzešlo tak potřebné studium středověku. Jean Prouvaire byl zamilován, pěstoval květiny v květináčích, hrál na flétnu, skládal verše, miloval národ, litoval ženy, plakal nad dítětem, ve stejné důvěře zaměňoval Boha s budoucností a zazlíval revoluci, že dala stít královskou hlavu, hlavu André Chéniera. Mluvil obyčejně něžným hlasem, který však rázem mužněl. Byl vzdělaný, ba přímo učený; byl téměř orientalistou. Vyznal se ve všem a v poezii dával přednost nezměrnosti, což je docela pochopitelné, protože víme, jak úzce souvisí dobrota a vznešenost. Uměl italsky, latinsky, řecky, hebrejsky, ale přitom četl jenom čtyři básníky: Danta, Juvenala, Aischyla a Izaiáše. Z Francouzů měl raději Corneille než Racina, a Agrippu ďAubigné raději než Corneille. Potuloval se mezi vlnitými lány ovsa a chrp a let mraků ho zajímal bezmála právě tak jako světové události. Jeho duše měla svá dvě místa: jedno u Boha, druhé po boku člověka; studoval, nebo pozoroval. Po celý den hloubal nad sociálními otázkami, přemýšlel o mzdě, o kapitálu, o úvěru, o manželství, o náboženství, o svobodě myšlení, o svobodě lásky, o výchově, o trestnosti, o bídě, o družstevnictví, o výrobě a dělbě, to jest o vezdejších záhadách, které vrhají stín na lidské mraveniště. Večer se díval na hvězdy, na tyto ohromné bytosti. Jako Enjolras byl i on bohatý a byl jedináček. Mluvil tiše, nakláněl hlavu, klopil oči, rozpačitě se usmíval, špatně se šatil, vypadal neohrabaně, zardíval se pro hloupost a byl velmi plachý, i když neohrožený.

Feuilly byl dělník, dělal vějíře, neměl ani otce ani matku a těžce vydělával tři franky denně, ale měl jedinou myšlenku – osvobodit svět. Měl ještě jiné zaměstnání: vzdělával se a tomu také říkal osvobozovat se. Sám se naučil číst a psát; všemu, co věděl, se v podstatě naučil sám. Feuilly byl šlechetný člověk, rozdělil by srdce s celým světem. Tento sirotek přijal národy za vlastní. Chyběla mu matka, a proto přemýšlel o vlasti. Nechtěl, aby na světě byl jediný člověk bez vlasti. S hlubokou předtuchou člověka z lidu živil v sobě to, čemu dnes říkáme národní myšlenka. Dějepisu se učil jenom proto, aby věděl, proč se má rozhorlovat.

V malém kroužku utopistů, kteří se zabývali především Francií, představoval cizozemský živel. Nejraději se obíral Řeckem, Polskem, Uhrami, Rumunskem a Itálií. Tato jména ustavičně vyslovoval, vhodně i nevhodně, s úporností člověka, který hájí právo. Násilí Turecka páchané na Krétě a Thesálii, Ruska na Varšavě a Rakouska na Benátkách ho jitřilo. Ale příkoří z roku 1772[^193] ho pobuřovalo. Rozhorlujeme-li se pro pravdu, nikdo nás výmluvností nepředčí. Feuilly měl tuto výmluvnost. Byl nevyčerpatelný, mluvil-li o tomto potupném datu, o roce 1772, kdy ušlechtilý a chrabrý národ byl zrazen. V jeho očích byl právě tento trojí zločin, obludný úklad, pravzorem a šablonou všeho dalšího utlačování nejednoho ušlechtilého národa, kterému doslova vymazali rodný list. Všechny útoky na současnou společnost pramení z dělení Polska. Dělení Polska je obecně platnou poučkou, jejímž logickým následkem jsou všechny dnešní politické hříchy. Všichni do jednoho, despotové a zrádci od té doby – a uběhlo už celé století – vidovali, potvrdili, spolupodepsali a parafovali doložku _ne varietur_[^194] dělení Polska. Když nahlédneme do seznamu novodobých zrad, tato zrada se objeví jako první. Vídeňský kongres se radil o tomto zločinu, než spáchal svůj. Rok 1772 vyzývá k lovu a v roce 1815 je kořist uštvána.

To byl obvyklý námět Feuillyho rozhovorů. Ubohý dělník se stal ochráncem spravedlnosti, a ona mu za to zajistila velikost. V právu tkví nesporně věčnost. Varšava se nikdy nemůže potatarštit, jako Benátky se nemohou poněmčit. Králové tak zbytečně mrhají námahou i ctí. Dříve či později se potopená vlast objeví nad hladinou. Řecko se stane Řeckem, Itálie Itálií. Odpor práva proti násilí potrvá věčně. Krádež se národu neodpouští. Veledarebáctví nemá budoucnost. Národ nelze přejmenovat tak snadno, jako se dá opravit na kapesníku monogram.

Courfeyrac měl otce, jemuž se říkalo pan de Courfeyrac. Jednou z nesprávných myšlenek měšťanstva bylo, že sázelo na šlechtické znaménko, které – jak každý ví – nemá žádný význam. Ale měšťan z dob, kdy vycházela _Minerve_, si nesmírně vážil onoho ubohého de, kdežto šlechtici je zapírali. Pan de Chauvelin si říkal pan Chauvelin, pan de Caumartin – pan Caumartin, pan de Constant de Rebecque – Benjamin Constant, pan de Lafayette – pan Lafayette. Courfeyrac nechtěl zůstat pozadu a říkal si prostě Courfeyrac.

Pokud se týká Courfeyraca, stačilo, kdybychom řekli Courfeyrac viz Tholomyès.

Courfeyrac měl opravdu mladický žár, který bychom mohli označit jako překvapující svěžest ducha. Ta se časem ztrácí jako roztomilost kotěte a všechen půvab skončí u dvounožců měšťákem a u čtvernožců kocourem.

Generace procházející školami – mladí lidé vstupující do života – citované smýšlení přebírají a navzájem si je předávají z ruky do ruky, _quasi cursores_[^195], jako rychlí poslové ve starém Římě, téměř nezměněné; kdo by byl slyšel Courfeyraca v roce 1828, mohl se domnívat, že slyší Tholomyèse z roku 1817. Jenomže Courfeyrac byl správný hoch. Ač Courfeyrac a Tholomyès byli zdánlivě stejně duchaplní, byl mezi nimi velký rozdíl. Člověk v nich skrytý byl v prvním zcela odlišný od druhého. V Tholomyèsovi vězel advokát, v Courfeyracovi rytíř.

Enjolras byl náčelník, Combeferre vůdce, Courfeyrac ohnisko. První dva dávali více světla, třetí zase víc tepla; fakt je, že měl všechny vlastnosti ohniska – kulatost i sálavost.

Bahorel se poprvé vyskytl při krvavém srocení v červnu 1822, když pohřbívali mladého Lallemanda.

Bahorel byl dobrý člověk, kterého kazili kamarádi, poctivec, ale přitom bezedný sud, nehleděl na groš, a přitom byl div ne velkodušný, mluvka div ne výmluvný, smělý a zároveň málem drzý, zkrátka z toho těsta, z jakého se hnětou čerti; nosil bláznivé vesty a měl rudé názory; rváč ve velkém, to jest, miloval spory, ne-li vzpoury anebo dokonce revoluci: byl stále hotov vytloukat okna, vytrhávat dlažbu, svrhnout vládu, aby se přesvědčil, jakým dojmem to bude působit; už jedenáct let byl posluchačem na universitě. Přičichával k právům, ale nestudoval. Za heslo si určil: _„Nikdy advokátem“,_ a za erb noční stolek, v němž bylo vidět doktorský biret. Kdykoliv se ubíral okolo právnické fakulty, což se mu nestávalo zřídka, zapínal redingot – paleto se tehdy ještě nenosilo – a činil všelijaká zdravotní opatření. O portálu univerzity říkával: „To je krásný stařec!“ a o děkanu, panu Delvincourtovi: „Jaký pomník!“ V přednáškách viděl látku k písničkám a v profesorech námět ke karikaturám. Životem bez práce utrácel dosti vedle osudu, který není jejich; Grantaire byl jedním z těchto mužů. Byl rubem Enjolrase.

Mohlo by se téměř říci, že blízkost počíná již písmeny abecedy. V abecedě jsou „O“ a „P“ neodlučné. Můžete podle libosti vyslovit „O“ a „P“ nebo Orestés a Pyladés.

Grantaire, pravý nohsled Enjolrasův, byl ustavičně ve společnosti tohoto kroužku; tam žil; jedině tam se mu líbilo; chodil s nimi všude. Rád viděl, jak se mu jejich stíny pohybují před očima opojenýma vínem. Trpěli ho mezi sebou pro jeho stále dobrou náladu.

Věřící Enjolras opovrhoval skeptikem a střídmý Enjolras opilcem. Poskytoval mu trochu povýšeného soucitu. Grantaire byl nedobrovolně přijatý Pyladés. Grantaire, který byl neustále Enjolrasem napomínán, odstrkován, a jakmile se vrátil, ihned zase odpuzován, říkával: „To je krásný mramor!“

## (2)  
Bossuetova pohřební řeč nad hrobem Blondeauovým

Jednoho odpoledne opíral se Laigle de Meaux lenivě o veřeje kavárny Musain. Vypadal jako karyatida na prázdninách; nesl však jen své sny. Díval se na náměstí Saint-Michel. Opírat se je vlastně způsob ležení vstoje, což ti, kdo sní, nikterak nezavrhují. Laigle de Meaux beze smutku vzpomínal na malou nehodu; přihodila se předevčírem na právnické fakultě a pozměnila jeho plány do budoucnosti, které ostatně nikdy nebyly příliš jasné.

Snění však nezabrání, aby okolo nejela drožka a aby ji snící mládenec nespatřil. Laigle de Meaux se rozhlížel po okolí a v polospánku spatřil vůz jedoucí krokem, jako by nevěděl, kam zamířit. Kam asi ta drožka jede? Proč jede krokem? Laigle se na ni bedlivěji podíval. Seděl v ní mladík a před ním ležel dosti velký cestovní vak. Na vaku bylo na přišité cedulce velkými písmeny napsáno: MARIUS PONTMERCY.

To jméno změnilo Laiglův postoj. Napřímil se a zavolal na mladíka v drožce:

„Pane Marie Pontmercy!“

Drožka se zastavila.

Mladík, který také asi bloudil ve snách, zdvihl oči.

„Co je?“ otázal se.

„Vy jste pan Marius Pontmercy?“

„Zajisté.“

„Hledal jsem vás,“ řekl Laigle de Meaux.

„Jak to?“ otázal se Marius, který právě odcházel z domu svého děda a spatřil před sebou člověka, kterého viděl poprvé. „Neznám vás.“

„Já vás také ne,“ odpověděl Laigle.

Marius si myslil, že padl na šprýmaře, který ho veřejně mystifikuje. Nebyl právě v nejlepší náladě. Zamračil se. Laigle de Meaux nerušeně pokračoval:

„Vy jste včera nebyl ve škole.“

„To je možné.“

„To je jisté.“

„Vy jste student?“ otázal se Marius.

„Ano, pane, jako vy. Včera jsem náhodou přišel do školy. Vždyť víte, že člověk má někdy hloupé nápady. Profesor právě začínal vyvolávat jména. Vám přece není neznámo, jak bývají v tu chvíli směšní. Když našinec není třikrát při vyvolávání jmen, vyškrtnou ho ze seznamu posluchačů. Šedesát franků je v tahu.“

Marius poslouchal pozorněji.

„Blondeau vyvolával jména. Znáte přece Blondeaua, má takový špičatý a náramně zlomyslný nos, kterým s rozkoší vyčenichává nepřítomné. Potutelně začal písmenem P. Neposlouchal jsem, protože mi do tohoto písmena nic není. Vyvolávání nešlo špatně. Žádné vyškrtnutí. Byl tam kdekdo. Blondeau zesmutněl. V duchu jsem si řekl: Blondeau, miláčku, dneska si nepochutnáš na popravičce. Náhle Blondeau volá: _Marius Pontmercy_. Nikdo neodpovídá. Blondeau pln naděje opakuje hlasitěji: _Marius Pontmercy_. A bere pero. Pane, sevřelo se mi srdce. Rychle jsem si řekl: Takový dobrý chlapec, a bude vyškrtnut. Pozor. Je přece jen člověk, není přesný! Není podlízavec, není šplhoun ani holobrádek, žádný puntičkář ani vševěd zběhlý v písemnictví, teologii a jiných vědách a nedělá ze sebe mudrce. Je to úctyhodný lenoch, který si potrpí na toulky přírodou, grizetky, rád se dvoří krasavicím a v této chvíli je možná u své milenky. Zachraňme ho. Smrt Blondeauovi! V tomto okamžiku Blondeau namáčí v inkoustu pero, které se už už třese škrtnout jedno jméno, rezavými zornicemi přehlíží posluchače a potřetí opakuje: _Marius Pontmercy!_ Odpověděl jsem: _Zde!_ To znamená, že jste nebyl vyškrtnut.“

„Pane…!“ řekl Marius.

„A že já jsem byl,“ dodal Laigle de Meaux.

„Nerozumím vám,“ poznamenal Marius.

Laigle pokračoval:

„Nic jednoduššího. Byl jsem nedaleko katedry, abych mohl odpovědět, ale také nedaleko dveří, abych mohl utéci. Profesor mě upřeně pozoroval. Blondeau, který je namouvěru zlomyslný čmuchal, o němž mluví Boileau, přeskočil náhle na písmeno L. L je přece moje písmeno. Jsem de Meaux, ale jmenuji se Lesgle.“

„L’Aigle!“ přerušil ho Marius. „To je krásné jméno!“

„Pane, Blondeau přichází k tomuto krásnému jménu a volá: _Laigle!_ Odpovídám: _Zde._ Tu si mě Blondeau prohlédne s tygří něžností, usměje se a praví: Jste-li Pontmercy, nejste Laigle. Věta, která vám sice nelichotí[^196], ale je osudná jenom mně. A jak to řekl, vymazal mě.“

Marius zvolal:

„Pane, jsem hluboce zarmoucen…“

„Především žádám,“ přerušil ho Laigle, „abych směl nabalzamovat Blondeaua několika větami procítěné chvály. Považuji ho za mrtvého. Nic by se nemuselo měnit na jeho vyzáblosti, na jeho bledosti, chladu, strohosti a na jeho zápachu. I řekl jsem si: Erudimini qui judicatis terram[^197]. Zde leží Blondeau, Blondeau Nos, Blondeau Nasica, Vůl disciplíny, Bos disciplinae, Hafan ponaučení, Anděl vyvolávání jmen, který byl přímý, přesný, přísný, důkladný, poctivý a škaredý. Bůh ho vyškrtl, jako on vyškrtl mne.“

Marius se znovu ozval:

„Lituji…“

„Mladý muži,“ řekl Laigle de Meaux, „budiž vám to poučením. V budoucnosti buďte přesný.“

„Tisíckráte se vám omlouvám.“

„Nenamáhejte se příště, aby byli vaši bližní vyškrtnuti.“

„Je mi skutečně líto…“

Laigle se dal do smíchu.

„A mně se to líbí. Málem bych se byl stal advokátem. To škrtnutí mě zachránilo. Zříkám se obhajovacích řečí. Nebudu se zastávat vdov a pronásledovat sirotky. Nenavléknu talár a nebudu sloužit. A za to vděčím jenom vám, pane Pontmercy. Zamýšlím složit vám děkovnou návštěvu. Kde bydlíte?“

„V této drožce,“ pravil Marius.

„To je znamení nadbytku,“ odvětil Laigle klidně. „Blahopřeji vám. Jistě platíte asi devět tisíc ročního nájemného?“

V tom okamžiku vyšel z kavárny Courfeyrac.

Marius se smutně usmál.

„V tomto nájmu jsem teprve dvě hodiny a doufám, že se z něho brzy dostanu; to je ale dlouhá historie – a ke všemu ani nevím, kam se mám obrátit.“

„Pane,“ řekl Courfeyrac, „pojďte se mnou.“

„Já bych měl přednost,“ poznamenal Laigle, „ale jsem prozatím bez domova.“

„Mlč, Bossuete,“ ozval se Courfeyrac.

„Bossuete?“ zvolal Marius, „myslil jsem, že se jmenujete Laigle.“

„De Meaux,“ doplnil Laigle, řečený Bossuet.

Courfeyrac vstoupil do drožky.

„Kočí,“ řekl, „dům Porte-Saint-Jacques.“

Téhož večera se Marius ubytoval v hotelu Porte-Saint-Jacques v pokoji vedle Courfeyraca.

## (3)  
Mariův úžas

Za několik dnů se Marius spřátelil s Courfeyracem. Mládí je doba, kdy se rány dobře hojí a jizvy zacelují. Marius vedle Courfeyraca, který měl velký roční důchod, asi tři tisíce franků. Měl selské rodiče, kterým dovedl vnuknout úctu k vlastnímu synovi.

Říkával o nich: „Jsou venkované, a ne měšťáci, a proto jsou tak bystří.“

Bahorel, náladový mladík, navštěvoval několik kaváren; ostatní jeho druhové měli své zvyky, on je neměl. Toulal se. Bloudit je lidské, toulat se je pařížské. V hloubi duše byl pronikavý a velký myslitel, větší než se na první pohled zdálo.

Byl spojkou mezi Přáteli abecedy a jinými kroužky, které tehdy ještě nebyly ustáleny a teprve později vykrystalizovaly.

V tom konkláve mladých hlav byla také jedna plešatá.

Markýz Avaray, kterého Ludvík XVIII. povýšil na vévodu, protože mu na útěku do vyhnanství pomohl do drožky, vyprávěl, že při návratu do vlasti roku 1814 vystoupil král v Calais na břeh a potkal člověka, který mu podal žádost. „Oč žádáte?“ tázal se král. „Sire, o poštovní úřad.“ „Jak se jmenujete?“ „L’Aigle.“ (Orel).

Král se zamračil, podíval se na podpis a spatřil jméno, které bylo napsáno: LESGLE. Nebonapartistický pravopis tak krále dojal, že se usmál. „Sire,“ pokračoval muž, „můj praděd byl královský psář a přezdívali mu Lesgueules (tlamy). Z této přezdívky vzniklo moje jméno – Lesgueules bylo potom staženo v Lesgle a zkaženo v L’Aigle,“ – To krále rozesmálo, později dal tomuto muži – ať už úmyslně, nebo náhodou – poštovní úřad v Meaux.

Plešatý člen kroužku byl syn onoho Lesgla nebo Lègla, a psal se Lègle (de Meaux). Jeho druhové mu krátce říkali Bossuet[^198].

Bossuet byl veselý chlapec, ale neměl štěstí. Jeho specialitou bylo v ničem nedospět k cíli. Zato se všemu smál. V pětadvaceti letech měl pleš. Jeho otec se konečně zmohl na dům a pole, ale syn neměl nic lepšího na práci, než že se špatnou spekulací připravil o dům i o pole. Nic mu nezbylo. Byl chytrý a duchaplný, ale nikdy se mu nic nepovedlo. Všechno mu selhalo, všechno ho zklamalo; pokaždé se na něj zřítilo to, co počal stavět. Štípal-li dříví, usekl si prst; měl-li milenku, záhy zjistil, že má přítele. Neustále ho potkávalo něco nepříjemného; a přece byl stále v tak dobré náladě. Říkával: _Bydlím pod střechou, z níž padají prejzy_. Tušíval nehodu, a proto nebýval překvapen; přijímal ji s veselím a usmíval se škádlení osudu jako člověk, který čeká dobrý žert. Byl chudý, ale jeho váček s dobrou náladou byl nevyčerpatelný. Peníze mu snadno docházely, ale smích nikdy. Potkala-li ho nehoda, uvítal ji jako starou známou; katastrofám přátelsky poklepával na rameno; s fatalitou byl dobře obeznámen a říkával jí: „Dobrý den, smůlo!“

Pronásledování osudu v něm vypěstovalo vynalézavost. Vždycky věděl kudy kam. Nemíval nikdy mnoho peněz, když však bylo třeba, dovedl si nalézt prostředky k „bezuzdným útratám“. Jedné noci utratil třeba sto franků při večeři s holčicí, což ho uprostřed hýření nadchlo k památnému výroku: _Zuj mi boty, pětilouisdorová děvko._

Bossuet se volným krokem blížil k advokátskému povolání; studoval práva asi jako Bahorel. Bydlíval vždycky chudobně a někdy vůbec neměl, kde by hlavu složil. Spal hned u toho, hned u onoho a nejčastěji u Jolyho. Joly studoval medicínu a byl o dvě léta mladší než Bossuet.

Joly byl zdravý nemocný v mladším vydání. Z lékařství pochytil, jak se stát spíš nemocným než lékařem. Ve třiadvaceti letech se pokládal za churavce a utrácel čas ustavičným pozorováním svého jazyka v zrcadle. Tvrdil, že člověk se magnetizuje právě tak jako střelka, a v ložnici si stavěl hlavu postele k jihu a nohy k severu, aby krevní oběh nebyl rušen magnetickým proudem zeměkoule. Za bouře si zkoumal tep. Jinak byl nejveselejší ze všech. Mladost, veselost, bláznivost, neduživost, jedním slovem všechny nedůslednosti se v něm docela dobře snášely a tvořily výstřední bytost, které kamarádi, libující si v okřídlených výrazech, říkali Jolllly. „Můžeš se vznášet na čtyřech L[^199]“ říkával mu Jean Prouvaire.

Joly měl ve zvyku dotýkat se svého nosu rukojetí hole, což bývá známkou bystrého ducha.

Všichni tito mladí lidé, o nichž musíme vlastně mluvit jenom vážně, měli jedno náboženství: pokrok.

Všichni byli přímými potomky revoluce. Nejlehkomyslnější si nasazovali slavnostní tvář, jakmile se ozvalo datum 1789. Jejich otcové byli nebo bývali feuillanty[^200], roajalisty, doktrináři, ale na tom jim málo sešlo; pestrá směsice se nikterak netýkala mladých; v jejich žilách proudila čistá krev zásad. Bez spojovacích odstínů hlásali neporušitelné právo a absolutní povinnost.

Zasvěceni a spolčeni pracovali potajmu na svém ideálu.

Mezi těmito vášnivými srdci a přesvědčenými dušemi byl skeptik. Jak se tam octl? Přirozeným kupením molekul. Skeptik se jmenoval Grantaire a obyčejně se podpisoval rebusem: R[^201].

Grantaire se měl na pozoru něčemu uvěřit. Ostatně patřil ke skupině posluchačů, kteří se v Paříži už něčemu přiučili; věděl, že nejlepší káva je v kavárně Lemblin, že nejlepší kulečník je v kavárně Voltaire, že nejchutnější koláčky a nejlepší dívky jsou v Ermitáži na bulváru Maine, nejlepší na rožni pečená kuřata u matky Saguetové, výtečné ryby u brány Cunette a znamenité víno u brány Combat. Zkrátka, znal všechna místa, kde bylo něco dobrého; dovedl úžasně podrážet nohy, tančit a ohánět se holí. K tomu si ještě rád popil.

Byl krajně ošklivý; nejhezčí děvče oné doby, Irma Boissyová, prošívačka botek, byla jeho ošklivostí pohoršena tak, že prohlásila: _Grantaire je nemožný_. Ale to nevadilo Grantairově domýšlivosti. Něžně a upřeně se díval na všechny ženy a tvářil se přitom, jako by o všech říkal: _jen kdybych chtěl!_ a v přátelích se zase snažil vzbudit domnění, že je mezi lidmi neobyčejně oblíbený.

Všechna tato slova – právo lidu, právo člověka, společenská smlouva, francouzská revoluce, republika, demokracie, humanita, civilizace, náboženství, pokrok – neznamenala pro Grantaira příliš mnoho. Jen se při nich usmíval. Skepticismus, tato sněť rozumu, nenechala v něm neporušenu jedinou myšlenku. Stále ironizoval. Jeho oblíbenou průpovědí bylo: Mám jenom jednu jistotu, svou plnou sklenici. Posmíval se oddanosti kterékoliv straně, smál se otci jako synu, mladému Robespierrovi jako Loizerollesovi. Jsou skutečně progresivní, vždyť zemřeli, říkával. O kříži se vyjadřoval takto: Je to šibenice, která měla úspěch. Byl holkař, hráč, zhýralec, často se opil a mladé snílky pohoršoval ustavičným prozpěvováním _Milujme děvčata, milujme víno_ na nápěv: Ať žije Jindřich IV.

Ale ten skeptik v něm byl v jedné věci fanatikem. Předmětem jeho fanatismu nebyla ani myšlenka, ani zásada, ani umění, ani věda, ale muž: Enjolras. Grantaire se obdivoval Enjolrasovi; miloval ho a ctil. Ke komu se to tak přimkl ten pochybovačný anarchista v obci absolutních duchů? K nejabsolutnějšímu. A čím ho Enjolras připoutával? Myšlenkami? Ne. Charakterem. To není tak nezvyklé. Skeptik, který lne k věřícímu, je stejně prostý zjev jako barvy, které se doplňují. Přitahuje nás to, čeho se nám nedostává. Nikdo nemiluje světlo tak jako slepec. Trpaslice zbožňuje tambora. Ropucha stále kulí oči k nebi. Proč? Aby viděla ptáky v letu. Grantaire, v němž se plazila pochybnost, rád patřil na Enjolrasovu vzlétající víru. Potřeboval Enjolrase. Ani si jasně neuvědomoval a nepokoušel se vysvětlit si, proč ho tak okouzluje ta cudná, zdravá, silná, přímá, tvrdá a upřímná odvaha. Pudově ho přitahovaly protivy. Jeho beztvaré, ohebné, potrhané, chorobné a znetvořené myšlenky se věšely na Enjolrase jako na podpěrný sloup. Jeho morální páteř se opírala o tuto pevnost. Grantaire se vedle Enjolrase stával někým. Nacházel sebe sama. Skládal se ze dvou živlů, které se na pohled nesnášely. Byl ironický a srdečný. Miloval svou lhostejností. Jeho duch se obešel bez víry, ale srdce se neobešlo bez přátelství. Hluboký rozpor: oddanost je totiž přesvědčení. Už měl takovou povahu. Jsou lidé, kteří se zrodili proto, aby byli zadní stranou, rubem, opakem. To jsou Pollukové, Patroklové, Nisové, Eudamidové, Héfaistionové, Pechméjové. Žijí jen tehdy, jsou-li o někoho opřeni; jejich jméno je jenom pokračováním a píše se s předcházející spojkou _a_; nežijí svým životem; vedle Courfeyraca volně dýchal, a to bylo pro něho novinkou. Courfeyrac se ho na nic netázal. Dokonce na nic podobného nepomyslil. V tom věku poví obličej všechno sám. Řeč je zbytečná. Jsou lidé, jejichž tvář přímo žvaní. Mladí lidé na sebe pohlédnou a už se znají.

Přece však jednoho rána mu Courfeyrac předložil nečekanou otázku:

„Poslyšte, máte politické přesvědčení?“

„Jakpak ne!“ řekl Marius, bezmála uražen touto otázkou.

„Co jste?“

„Bonapartistický demokrat.“

„Odstín spokojené myšky,“ pravil Courfeyrac.

Nazítří uvedl Maria do kavárny Musain a šeptal mu:

„Musím vám zjednat přístup do revoluce.“

Odvedl ho do místnosti Přátel abecedy. Představil ho kamarádům a polohlasně řekl slovo, kterému Marius dobře nerozuměl: „Žák.“

Marius zapadl do vosího hnízda duchů. Ostatně nebyl nikterak méně vyzbrojen nebo méně okřídlen, třebaže byl mlčenlivý a vážný.

Marius, který byl doposud stále ponechán sám sobě a ze zvyku i ze záliby náchylný k monologům, byl trochu poplašen shlukem mladých mužů. Všechny dráždivé pohnutky ho lákaly a mučily zároveň. Hlučné proudění svobodných a dělných duchů rozvířilo jeho myšlenky. Někdy v rozruchu odlétaly tak daleko, že je ztrácel z dohledu. Slyšel hovořit o filozofii, o literatuře, o umění, o dějinách a náboženství neslýchaným způsobem. Tušil zvláštní stanoviska, a protože si nebyl jist perspektivou, nebyl si také jist, nevidí-li chaos. Když opustil dědovo přesvědčení a zaměnil je za přesvědčení otce, domníval se, že má pod sebou bezpečnou půdu; nyní však měl podezření, které si sám neodvažoval přiznat, že nestojí pevně. Úhel, pod kterým se na věci díval, se počínal opět měnit. Jakési kymácení přivádělo ve zmatek obzor jeho rozumu. V nitru měl z toho podivný rozruch. Skoro tím trpěl.

Zdálo se mu, že těm mladým lidem nic není „svaté“. Marius slyšel samé podivné řeči, které na jeho dosud nesmělou duši působily trapně.

Jednou ukazovali v kroužku divadelní plakát ohlašující tragédii ze starého klasického repertoáru. „Pryč s tragédií, pochoutkou měšťáků!“ zvolal Bahorel. A Marius slyšel, jak mu Combeferre odpověděl:

„Mýlíš se, Bahorele. Měšťák miluje tragédii, a proto je třeba nechat měšťanstvo v tomto směru na pokoji. Copařská tragédie má právo na život, nejsem z těch, kdo jí ho upírají. I v přírodě se vyskytují nedokonalosti; i v tvorstvu najdeš parodie; spatříš zobák, který není zobákem, křídla, která křídly nejsou, ploutve, které nejsou ploutvemi, tlapy, jež nejsou tlapami, bolestný křik, který probouzí chuť k smíchu – hle, to je kachna. Má-li drůbež místo mezi ptáky, proč by nemohla klasická tragédie žít vedle antické?“

Nebo šel náhodou ulicí Jean Jacques Rousseaua s Enjolrasem a Courfeyracem.

Courfeyrac se do něho zavěsil.

„Dejte pozor. Toto je bývalá ulice Plâtrière; dnes se jmenuje ulice Jean Jacques Rousseaua, protože tu před šedesáti lety bydlila podivná rodina Jean Jacquesa a jeho Terezy. Čas od času se tam narodilo děcko. Tereza rodila děti a Jean Jacques je nosil do nalezince.“

A Enjolras se obořil na Courfeyraca:

„Ani slova proti Jean Jacquesovi. Obdivuji se mu. Své děti popřel, budiž, ale přijal za svůj celý národ.“

Nikdo z těchto mladíků nepronesl slovo císař. Jenom Jean Prouvaire řekl někdy Napoleon; druzí mu říkali Bonaparte a Enjolras vyslovoval _Buonaparté_.

Marius trochu žasl. _Initium sapientiae_[^202].

## (4)  
Zadní místnost kavárny Musain

Jedna z rozmluv těch mladých mužů, při nichž býval Marius přítomen, ale do kterých zasahoval jenom někdy, vážně otřásla jeho duší.

Bylo to v zadní místnosti kavárny Musain. Onoho večera tam byli shromážděni téměř všichni Přátelé abecedy. Lampa slavnostně svítila. Mluvilo se o mnoha věcech, ale bez vášně, třebas hlučně. Vyjma Enjolrase a Maria mluvili téměř všichni trochu nazdařbůh. Do hovorů mezi přáteli se občas vplete pokojný hluk. Bývá to spíše hra a změť hlasů než rozhovor. Házejí si slova a chytají je. Hovoří se na všech stranách.

Do zadní místnosti nesměla kromě Luisy, umyvačky nádobí v kavárně, která tudy čas od času přešla z umývárny do „pracovny“, vstoupit žádná žena.

Dokonale zpitý Grantaire naprosto ohlušoval kout, kterého se zmocnil; rozumoval, tlachal, breptal a řval na celé kolo:

„Mám žízeň. Smrtelníci, zdá se mi, že heidelberský sud je raněn mrtvicí a já jsem jednou z dvanácti pijavek, které se mu přiloží. Chtěl bych pít. Chci zapomenout na život. Život je bůhvíčí ošklivý vynález. Nic nevydrží a za nic nestojí. Člověk si životem jenom láme vaz. Život je ozdoba, které se nedá použít. Štěstí je starý rám, natřený jenom po jedné straně. Kazatel praví: všechno je marnost. Já jsem téhož náhledu jako onen dobrák, který snad nikdy neexistoval. Nicota nechtěla chodit nahá, a tak se oblékla do marnivosti, ó marnivosti, všechno záplatuješ velkými slovy! Kuchyni se říká laboratoř, učiteli tance profesor, provazolezci gymnasta, boxer je pěstní zápasník, lékárník je chemik, parukář umělec, polír stavitel, žokej sportovec, stonožce se říká pterygibrancus. Marnivost má rub a líc; líc je pitomý, je to černoch se skleněnými cetkami; rub je hloupý, je to filozof v cárech. Nad jedním pláču a druhému se směji. To, čemu se říká důstojnost a čest, je jenom pozlátko. Králové si pohrávají s lidskou pýchou. Caligula jmenoval svého koně konzulem; Karel II. povýšil svíčkovou pečeni do stavu rytířského. A teď se chlubivě postavte mezi konzula Incitata a baroneta Roastbeefa. Vnitřní hodnota lidí není vlastně lepší. Jen si poslechněte chválu, kterou soused pěje o sousedovi. Nevinný útočí na nevinného; ó, jak by lilie spořádala holubici, kdyby mohla mluvit! Modlářka, která pomlouvá jinou pobožnůstkářku, je jedovatější než zmije a skalní had. Škoda, že jsem příliš hloupý; nemohu vám vyjmenovat mnoho příkladů; nic nevím. Když jsem se učil u Groše, chodil jsem raději krást jablka, než bych vyráběl mazaniny. Ne nadarmo jsou mazal a mazanost stejného kořene. To pokud jde o mne; ale co se vás týká, vy se mi vyrovnáte. Vykašlu se na vaše dokonalosti, přednosti a vlastnosti. Každá přednost má svou chybu; spořivý člověk se blíží lakomci, šlechetný není daleko od marnotratníka, statečný muž je vydán v nebezpečí, že se promění ve chvastouna; řekne-li se o někom, že je zbožný, myslí se, že je trochu svatoušek. V ctnosti je právě tolik neřesti, jako je děr v Diogenově plášti. Komu se obdivujeme? Zavražděnému nebo vrahovi? Caesarovi nebo Brutovi? Ať žije Brutus, vraždil! Na velikánech jsou prapodivné skvrny. Brutus, který zavraždil Caesara, byl zamilován do sochy malého hocha. Ta socha byla dílem sochaře Strongyliona a tentýž sochař stvořil také sochu Amazonky, zvanou Krásnonohá, Euknémis, kterou Nero na všech cestách vozil s sebou. Strongylion zanechal jenom dvě sochy a ty dvě sochy sjednotily Bruta a Nerona; Brutus miloval jednu a Nero druhou. Celá historie je jenom přežvykováním jedné věci. Jedno století je plagiátem druhého. Bitva u Marenga napodobí bitvu u Pydny; Chlodvíkovo Tolbiacum se podobá Napoleonovu Slavkovu jako vejce vejci. Na vítězství mnoho nedám. Není nic hloupějšího nad vítězství: pravou slávu získá ten, kdo dovede přesvědčit. Ale pokuste se něco mi dokázat. Vy se spokojujete s úspěchem. Jaká prostřednost! Spokojujete se se ziskem. Jaká bída! Všechno si přeje úspěch, i mluvnice. _Si volet usus_[^203] praví Horatius. Proto lidstvem opovrhuji. Sestoupíme od celku k jednotlivostem? Chcete, abych se pustil do obdivování národů? Kterému národu, prosím vás, se mám obdivovat? Řecku? Athéňanům, tehdejším Pařížanům, kteří zahubili Fókiona, jenž se velmi podobá našemu Colignymu, a tak podlízat tyranům jako Anakeforos, který řekl o Peisistratovi: Jeho moč vábí k sobě včely. Nejváženějším člověkem Řecka byl po padesát let gramatik Filétas, a ten byl tak drobný a tak maličký, že si dával do střevíců olovo, aby ho vítr neodnesl. Na hlavním náměstí v Korintu byla socha vytesaná Silanionem a zaznamenaná Pliniem; socha představovala Epistafa. Co učinil Epistafos? Vynašel způsob, jak podrážet nohy. Toto podobenství zosobňuje celou řeckou slávu. Přejděme k jiným. Mám se obdivovat Anglii? Mám se obdivovat Francii? Francii? Proč? Protože má Paříž? Právě jsem vám pověděl, co soudím o Athénách. Anglii? Proč? Protože má Londýn? Nenávidím Kartágo. A potom Londýn, ta přepychová metropole, je hlavním sídlem bídy. V jediné osadě Charing-Cross umírá ročně sto lidí hladem. Takový je Albion. K dovršení dojmu dodávám, že jsem viděl tančit Angličanku s růžovým věncem na hlavě a modrými brýlemi na nose. Proto vrčím na Anglii. Neobdivuju-li se Johnu Bullovi, mám se snad obdivovat jeho bratru Jonathanovi? Nelíbí se mi bratr otrokář. Vezmete-li Anglii _time is money_[^204], co jí zbude? A co zbude z Ameriky, vezmete-li jí _cotton is king_[^205]? Německo je lymfatické. Itálie trpí žlučí. Máme být nadšeni Ruskem? Voltaire se mu obdivoval. Obdivoval se však také Číně. Přiznávám, že Rusko má své krásy, k nimž patří despotismus; ale já lituji despoty. Mají příliš chatrné zdraví. Alexej byl sťat, Petra probodli dýkou, Pavla zardousili, jiného Pavla na maděru rozdupali podpatky bot, několika Ivanům prořízli hrdlo, několik Mikulášů a Vasilů otrávili; to všechno dokazuje, že v paláci ruských carů jsou velmi nezdravé poměry. Válka je jediná podrobnost, kterou národové nabízejí obdivu myslitele; válka, civilizovaná válka, vyčerpává a zahrnuje všechny formy banditství od lupičství španělských vojínů v jaxaských soutěskách až k plenění komančských indiánů v Passe-Douteuse. Ach, a snad mi řeknete, že Evropa je lepší než Asie? Uznávám, že Asie je fraška, ale nechápu, proč se smějete velkému lámovi, vy západní národové, kteří jste k módě a eleganci připojili špínu družící se k majestátu, od košile královny Isabely až k noční stolici dauphinově. Pánové smrtelníci, mýlíte se. Nezapomeňte, že se v Bruselu vypije nejvíc piva, ve Stockholmu nejvíc kořalky, v Madridu se sní nejvíc čokolády, v Amsterodamu se spotřebuje nejvíc jalovcové, v Londýně nejvíc vína, v Cařihradě nejvíc kávy, v Paříži nejvíce absintu. Učte se těmto užitečným věcem. Paříž má stále vrch. V Paříži jsou i hadráři sybarity; Diogenés by byl stejně rád hadrníkem na náměstí Maubert jako filozofem v Peiraieu. Zapamatujte si ještě toto: krčmy hadrníků se jmenují _bibines_ a nejznamenitější je _Casserole_ a _Abattoir_. Ó, hospody, hospůdky se zpěváčky, krčmy, vinárničky, pajzly, bibiny hadrníků, karavanseraje kalifů, potvrďte, že jsem rozkošník, že jím u Richarda za čtyřicet sou za osobu, že potřebuji perský koberec, aby se na něm mohla válet nahá Kleopatra! Kde je Kleopatra? Ach, to jsi ty, Louiso. Dobrý den.“

Tak se rozpovídal opilý Grantaire a zachytil myčku nádobí v koutku zadní místnosti kavárny Musain.

Bossuet se ho pokusil umlčet a natáhl k němu ruku, ale Grantaire začal znovu.

„Orle z Meaux, pryč s prackami. Tvé gesto Hippokrata, když odmítal veteš Artaxerxovu, na mne neplatí. Odmítám snahu uklidnit mě. Ostatně jsem smutný. Co chcete, abych vám ještě řekl? Člověk je špatný, člověk je znetvořený. Motýl se povedl, ale člověk se zvedl. Tenhle živočich se Bohu nevydařil. Dav je výběr škaredosti. Ať se setkáš, s kým chceš, vždycky je to bídný tvor. Žena se rýmuje se slovem fena. Ano, mám splín spojený se smutkem, s nostalgií a s hypochondrií a zlobím se a běsním a zívám a zuřím a nudím se a zabíjím se a blbnu! Aby to všechno čerti sprali!“

„Ticho, velké R!“ zvolal Bossuet, který se nekonečnou větou přel o nějakou právnickou otázku. Zde její konec:

„Co se mne týká, jsem spíše amatér než znalec zákonů, ale tvrdím toto: podle normandských zvyků musí všichni na svatého Michala platit ekvivalent ve prospěch pána: vlastníci i dědiční dlužníci, za všechna práva emfyteutická, nájmy dominální i dominární, hypotekální i hypoteční kontrakty…“

„Echa, kvílivé víly,“ zanotoval Grantaire.

U stolku nedaleko Grantaira bylo téměř ticho. Kalamář, list papíru a péro mezi dvěma sklenicemi hlásaly, že se tam načrtává opereta. Tato důležitá záležitost se projednávala potichu a obě hlavy se při práci téměř dotýkaly.

„Nejdříve najděme jména. Jakmile budeme mít jména, najdeme i námět.“

„Máš pravdu. Diktuj. Píšu.“

„Pan Dorimon.“

„Soukromník?“

„Zajisté.“

„Jeho dcera Celestina.“

„…tina. Potom?“

„Plukovník Sainval.“

„Sainval je všední jméno. Řekl bych Valsin.“

Vedle budoucích operetních skladatelů byla jiná skupina, která použila všeobecného hluku k projednání souboje. Starý čtyřicátník radil osmnáctiletému chlapci a vysvětloval mu, jaký soupeř ho čeká.

„U čerta! Mějte se na pozoru. Je to výtečný šermíř. A přesný. Útočí, nemaří čas, má pevnou ruku, rány jenom srší a kryt a odraz provádí matematicky přesně. Chlapík! A je levičák.“

V protějším rohu seděl Joly a Bahorel; hráli domino a mluvili o lásce.

„Jsi šťasten,“ pravil Joly. „Máš milenku, která se pořád směje.“

„To je její chyba,“ odpověděl Bahorel, „nemá se smát. Svádí to, aby byla klamána. Když ji vidíš veselou, přestaneš si dělat výčitky; jakmile však je smutná, děláš si z toho svědomí.

„Nevděčníku! Co je hezčího než smějící se žena? A potom, vy se nikdy nehádáte.“

„To závisí na smlouvě, kterou jsme uzavřeli. Když jsme se sešli, doslova jsme si vytkli hranice, které nepřekračujeme. Co je na návětrné straně, patří k Vaudu, a co je na závětrné, patří ke Gexu[^206], a máme pokoj.“

„Pokoj je štěstí.“

„A ty, Jolllly, co ta tvá rozmíška se slečnou… ty víš, kterou myslím.“

„Hněvá se na mě krutě a trpělivě.“

„A přece ji jako milenec jistě dojímáš svou hubeností.“

„Bohužel!“

„Na tvém místě bych ji poslal k vodě.“

„To se ti snadno řekne.“

„A snadno vykoná. Jmenuje se Musichetta, viď?“

„Ano. Ach, Bahorele, je to báječná dívka, sečtělá, má malé nohy, malé ruce, chodí pěkně oblékaná, je bílá, baculatá a oči má jako trnky. Jsem do ní blázen.“

„Tedy se jí, můj drahý, musíš zalíbit; musíš být elegantní a ukázat prachy. Kup si u Stauda bílé soukenné kalhoty. To se vyplatí. Dělají dobrou figuru.“

„Zač?“ zvolal Grantaire.

Třetí kout byl zmítán hádkou o poezii. Pohanská mytologie se tam přela s mytologií křesťanskou. Šlo o Olymp, kterého se Jean Prouvaire zastal jenom z romantismu. Prouvaire byl nesmělý jenom v klidu. Jakmile však jednou zabral, vybuchl a jakási veselost zdůrazňovala jeho nadšení, takže byl lyrický a veselý zároveň.

„Neurážejme bohy,“ říkával. „Možná, že ještě neodešli. Nezdá se mi, například, že by Jupiter byl mrtev. Říkáte, že bohové jsou pouhé sny. Nuže, ještě dnes, kdy jsme už všechny sny zaplašili, stále trvají i v dnešní přírodě vznešené pohanské báje. Leckterá hora, která se podobá citadele, jako například Vignemale, má ještě i pro naše oči Kybelin účes; dosud mi nikdo nedokázal, že Pan nepřichází v noci pískat na duté vrby a neucpává svými prsty otvor za otvorem; a vždycky jsem si myslil, že Ió měla něco společného s vodopádem Pissevache.“

V posledním koutě mluvili o politice; rozebírali oktrojovanou chartu. Combeferre ji chabě hájil. Courfeyrac ji energicky potíral. Na stole ležel neblahý výtisk pověstné Touquetovy charty. Courfeyrac ji chytil a mával jí, takže k důkazům připojoval šelestění papíru.

„Předně nechci krále; nechci ho ani tehdy, kdyby byl ustanoven z úsporného hlediska; král je příživník. Král nikdy není zadarmo. Poslechněte si, jak přijde král draho. Po smrti Františka I. činil státní dluh Francie třicet tisíc liber renty; po smrti Ludvíka XIV. činil dvě miliardy šest set miliónů marek po dvaceti librách, což se podle úsudku Desmaretsova rovnalo v roce 1760 čtyřem miliardám pěti stům miliónů a což by dnes znamenalo dvanáct miliard. Za druhé, Combeferre, neměj mi to za zlé, oktrojovaná charta je pochybený prostředek civilizace. Zachraňovat přechod, zmírnit přelet, utlumit náraz, převést nepozorovaně národ od monarchie k demokracii myšlenkami zdánlivě ústavními jsou jenom hloupé bastardní praktiky. Ne! Ne! Neosvětlujme lid umělým světlem. Zásady zahnívají ve vašem ústavním sklepě. Jenom nezakrňte. Jenom nechtějte kompromisy. Jenom nedávejte národu královské výsady. Ve všech těch výsadách je potom čtrnáctý článek[^207]. Vedle ruky, která dává, je vždycky dráp, který bere. Prostě odmítám vaši chartu. Charta je maska a pod ní je lež. Národ, který přijímá chartu, se zříká svého práva. Právo je jenom tehdy právem, je-li rozděleno. Ne! Žádnou chartu!“

Bylo to v zimě; v krbu hořela dvě polena. Plameny vábily a Courfeyrac neodolal. Zmačkal v dlaních ubohou Touquetovu chartu a hodil ji do ohně. Papír vzplál. Combeferre se s filozofickým klidem díval na hořící veledílo Ludvíka XVIII. a spokojil se s poznámkou:

„Charta přeměněná v plamen.“

A sarkasmy, šlehy, slovní hříčky, živá francouzská veselost i anglický humor, vtipné i hloupé nápady, dobré i špatné důvody, všechny prskavky hovoru vyletovaly najednou, křížily se ve všech koutech místnosti a jejich veselá palba hučela nad hlavami shromážděných.

## (5)  
Rozšíření obzoru

Srážky mladých myslí jsou podivuhodné, protože nikdy neuhodneme, kdy se zajiskří ani kdy sjede blesk. Co vytryskne teď? To nikdo neví. Smích ve chvíli dojetí. Do směšného okamžiku vstupuje vážná myšlenka. Podnět dává nahodilé slovo. Letora je svrchovaným pánem každého jednotlivce. Vtip stačí, aby otevřel pole čemusi nenadálému. Rozhovory se prudce stáčejí a naráz se mění perspektiva. Hybnou pákou rozhovorů je náhoda.

Vážná myšlenka, která bizarně vzlétla ze slovní potyčky, projela náhle spletí hlasů, ve které se Grantaire, Prouvaire, Bossuet, Combeferre a Courfeyrac zmateně potírali.

Jak to, že se některá věta v rozhovoru stane mimořádně důležitou? Jak se najednou zvýrazní a probudí zájem těch, kdo ji slyší? Právě jsme řekli, že to nikdo neví. Uprostřed hluku Bossuet rázně zakončil větu tímto datem:

„Osmnáctého června 1815: Waterloo.“

Při slově Waterloo Marius, který se opíral vedle sklenice loktem o stůl, odtáhl dlaň zpod brady a upřeně se zahleděl na posluchačstvo.

„Pardieu,“ zvolal Courfeyrac (zvolání parbleu upadlo tehdy v zapomenutí), „číslice osmnáct je zvláštní a něco mi připomíná. To je Bonapartovo osudné číslo. Položte Ludvíka dopředu a měsíc brumaire dozadu, a máte obraz osudu muže, jehož počátku šel konec v patách.“

Enjolras až do této chvíle mlčel, ale teď se obrátil na Courfeyraca a řekl:

„Chceš snad říci, že zločinu jde v patách odpykání.“

Slovo _zločin_ přesáhlo míru, kterou Marius po nenadálém vyvolání vzpomínky na Waterloo mohl snést.

Vstal, pomalu došel k mapě Francie, pověšené na zdi, na které v odděleném rámečku byla mapka ostrova, položil prst na toto oddělené místo a řekl:

„Korsika. Ostrůvek, který učinil Francii velkou.“

Bylo to jako zavanutí ledového větru. Všichni umlkli. Bylo zřejmé, že se něco stane.

Bahorel, který právě odporoval Bossuetovi, zůstal v postoji, na němž si zakládal. Ale zřekl se vítězství a naslouchal.

Enjolras, jehož modré oči nikoho neviděly a upíraly se do prázdna, odpověděl, aniž se podíval na Maria:

„Francie nepotřebovala Korsiku, aby byla velká. Francie je proto velká, protože je to Francie. _Quia nominor leo_.[^208]“

Marius nebyl ochoten ustoupit. Obrátil se k Enjolrasovi a vybuchl hlasem, v němž se třásly záchvěvy vycházející z hlubokosti duše.

„Chraň Bůh, že bych chtěl zmenšovat Francii. Ale nezmenšuji ji, když ji spojuji s Napoleonem. Ach, promluvme si o tom. Jsem mezi vámi nováčkem, ale přiznávám se, že mě překvapujete. Na čem vlastně jsme? Kdo jsme? Kdo jsem já? Povězme si, co si myslíme o císaři. Slýchám vás říkat Buonaparte; zdůrazňujete _U_ jako roajalisti. Upozorňuju vás, že můj dědeček to říká ještě lépe; říká Buonaparté. Pokládal jsem vás za mladé. Kam jste dali své nadšení, co s ním děláte, komu se obdivujete, neobdivujete-li se císaři? A co byste ještě chtěli? Neuznáváte-li velikost tohoto muže, jaké velikány si žádáte? Měl všechno. Byl dokonalý. V mozku měl trojmocninu lidských schopností. Dával zákony jako Justinián, diktoval jako Caesar, v jeho mluvě se střídaly Pascalovy blesky s Tacitovými údery, tvořil a psal dějiny, jeho zprávy z bojiště jsou Iliady, spojoval Newtonovu číslici s Mohamedovou metaforou, na východě zanechal po sobě slova tak velká jako pyramidy; v Tylži učil císaře majestátnosti, v Akademii věd dal odpověď Laplaceovi, ve státní radě se postavil Merlinovi; znal zákony jako advokát a hvězdy jako hvězdář; jako Cromwel, který ze dvou hořících svíček zhášel jednu, sám chodil do Templu, aby usmlouval střapec na zácloně; viděl všechno, věděl všechno; a přitom se dovedl dobrácky usmívat nad kolébkou svého děcka; a pojednou si ho všimla zděšená Evropa; vojska se dala na pochod, řada baterií vyjela, pontonové mosty se natáhly přes řeky, mraky jízdy se blížily jako vichřice, křik, trumpety, trůny se zatřásly, hranice na mapách se zakymácely, zasvištělo mávnutí obrovského meče, vytaseného z pochvy, a on stál na obzoru se svazkem blesků v ruce a září v očích, za hromu, rozepjal křídla s Velkou armádou a starou gardou, a proměnil se v archanděla války!“

Všichni mlčeli a Enjolras sklonil hlavu. Mlčení vždycky činí dojem souhlasu, nebo alespoň prozrazuje slabiny toho, kdo neodpovídá. Marius si ani neoddychl a nadšeně pokračoval:

„Buďme spravedliví, přátelé. Být císařstvím takového císaře je skvělým osudem pro národ, je-li ten národ francouzským a přidává-li svého génia ke géniovi tohoto muže! Zjevit se a panovat; kráčet a vítězit, učinit ze všech hlavních měst stupně své slávy, povyšovat své granátníky na krále, sesazovat dynastie, za útočného pochodu přeměňovat Evropu, při hrozbě dát najevo, že vztahujete ruku na jilec božího meče, následovat Hannibala, Caesara a Karla Velikého, být národem toho, který každým jitrem přináší zvučnou zprávu o dobytém vítězství, mít za budíčka dunění děl v Invalidovně, vrhat do světlých hloubek zázračná a věčně planoucí slova jako Marengo, Arcole, Slavkov, Jena, Wagram, v nadhlavníku věků rozžehovat každým okamžikem konstelaci vítězství, činit z francouzského císařství protějšek císařství římského, být velkým národem a vytvořit Velkou armádu, rozesílat po celém světě legie jako hora, která posílá na všechny strany orly, vítězit, zasahovat bleskem, být v Evropě považován za národ pozlacený slávou, zvučet dějinami titánskou fanfárou, dobýt světa dvakrát, mečem a oslněním, to je něco svrchovaného; co byste ještě chtěli?“

„Být svobodní,“ řekl Combeferre.

Teď zase Marius svěsil hlavu. Ta prostá a chladná slova přeťala jako ostří oceli jeho epické nadšení; cítil, že z něho vyprchává. Když pozdvihl oči, Combeferre byl už pryč. Pravděpodobně byl spokojen se svou odpovědí na apoteózu a odešel; všichni, vyjma Enjolrase, ho následovali. Místnost se vyprázdnila. Enjolras zůstal s Mariem a vážně se na něho zadíval. Marius, který zatím sebral myšlenky, se necítil nikterak poražen. Zbylo v něm ještě trochu vření, které se chystalo propuknout v pokus přesvědčit Enjolrase. Tu však zaslechl na schodech zpěv někoho z odcházejících. Byl to Combeferre a zpíval toto:

  

_Kdyby děl král: Moc, zlato,  
šperk z drahých kamínků  
si vezmi, ale zato  
zraď svoji maminku,  
řekl bych: Pane králi,  
nech si své senešaly  
mám radš svou maminku, o jé,  
mám radš svou maminku.[^209]_

  

Něžným a vážným důrazem, s nímž Combeferre zpíval, nabýval popěvek podivné vznešenosti.

Marius upřel oči zamyšleně ke stropu a téměř bezděčně opakoval: „Maminku…?“

V téže chvíli ucítil na rameni Enjolrasovu ruku.

„Občane,“ řekl Enjolras, „mou maminkou je republika.“

## (6)  
„Res angusta“[^210]

Ten večer Maria hluboce rozechvěl a zanechal mu v duši smutnou temnotu. Marius cítil to, co asi cítí země, když ji oře pluh, aby do ní hospodář mohl uložit zrno; cítí jen bolest; záchvěvy klíčení a radost plodu přicházejí později.

Marius byl smuten. Nebylo tomu ještě tak dávno, co si zbudoval víru, a už by ji měl opět zavrhnout? Přísahal si, že to neučiní. Prohlásil, že nechce pochybovat, a přece pochybovat začal. Dostaneme-li se mezi dvě náboženství, z nichž jedno jsme ještě neopustili a v druhém ještě nezakotvili, octneme se v nesnesitelném postavení; podobné přítmí se líbí jen netopýřím duším. Marius měl zdravé oči a potřeboval ostré světlo. Polosvit pochybnosti mu působil bolest. Ačkoliv jeho přání zůstat tam, kam se dostal, bylo hodně silné, cítil nepřekonatelnou touhu pokračovat, jít dále, zkoumat, myslit a brát se vpřed. Kam dojde? Obával se, aby se nevzdálil od otce, teď, kdy se mu tolik přiblížil.

Stálým přemýšlením rozpaky vzrůstaly. Kolem sebe viděl jenom srázné svahy. Nesouhlasil ani s dědečkem, ani s přáteli; pro jednoho byl drzý, pro druhé zpozdilý; poznal, že je dvojnásob sám jak mezi starými, tak mezi mladými. Přestal chodit do kavárny Musain.

V tomto zmatku svědomí nepomyslil na vážné stránky svého živobytí, ale skutečné životní potřeby nedají na sebe zapomenout. Přišly a prudce se přihlásily.

Jednoho rána vstoupil majitel hotelu do Mariovy světnice a řekl:

„Pan Courfeyrac se za vás zaručil.“

„Ano.“

„Já však potřebuji peníze.“

„Poproste pana Courfeyraca, aby sem přišel,“ řekl Marius. Hostinský odešel, jakmile přišel Courfeyrac. Marius mu řekl to, co nikdy nepovažoval za nutné vyprávět, pověděl, že je docela sám na světě a že nemá příbuzné.

„Co si počnete?“ řekl Courfeyrac.

„Nevím,“ odpověděl Marius.

„Co budete dělat?“

„Nevím.“

„Máte peníze?“

„Patnáct franků.“

„Chcete, abych vám něco půjčil?“

„Nikdy.“

„Máte šaty?“

„Zde jsou.“

„Máte šperky?“

„Hodinky.“

„Stříbrné?“

„Zlaté. Tady jsou.“

„Znám vetešníka, který od vás koupí redingot a kalhoty.“

„Dobrá.“

„Stačí vám jeden klobouk, jedna vesta, jedny kalhoty a jeden plášť.“

„A boty.“

„Jakže? Vy nebudete chodit bos? Jaký přepych.“

„Bude toho dost.“

„Znám hodináře, který od vás odkoupí zlaté hodinky.“

„Dobře.“

„Ne, to není dobře. Co potom budete dělat?“

„Všechno, co bude zapotřebí, bude-li to počestné.“

„Umíte anglicky?“

„Ne.“

„Umíte německy?“

„Ne.“

„Tím hůř.“

„Proč?“

„Protože jeden můj přítel, knihkupec, vydává jakousi encyklopedii, pro kterou byste mohl překládat anglické a německé články. Platí bídně, ale je to přece jen něco.“

„Naučím se anglicky a německy.“

„A zatím…“

„Zatím budu živ ze svých šatů a hodinek.“

Zavolal vetešníka. Dal za šaty dvacet franků. Šli k hodináři. Koupil hodinky za čtyřicet pět franků.

„To není špatné,“ řekl Marius Courfeyracovi, když se vraceli do hotelu, „se svými patnácti franky mám celkem osmdesát franků.“

„A účet v hotelu?“

„Počkejte, na to jsem zapomněl,“ řekl Marius.

Hostinský předložil účet, který bylo nutno zaplatit ihned. Činil celých sedmdesát franků.

„Zbývá mi deset franků.“

„U čerta,“ řekl Courfeyrac, „než se naučíte anglicky, sníte pět franků, a než se naučíte německy, také pět franků. Buď tedy musíte ony řeči zhltnout velmi rychle, anebo každičký sou velmi pomalu.“

Zatím však teta Gillenormandová, která ve zlých dobách dovedla ukázat dobré srdce, vypátrala Mariův pobyt. Jednoho dopoledne po návratu ze školy našel Marius na stole dopis od tety a šedesát pistolí, to jest šest set franků ve zlatě, v zapečetěné skříňce.

Marius poslal tetě oněch třicet louisdorů zpět s uctivým dopisem, v němž prohlásil, že má dostatečné prostředky k živobytí a že je s to sám se o sebe postarat. V tu chvíli měl už jenom tři franky.

Teta dědovi o odmítnutí nic neřekla, protože se bála, že by ho ještě více rozhněvala. A potom, což neřekl, aby „před ním už nikdy nemluvili o tom nevděčníkovi, který mu pije krev“?

Marius odešel z hotelu Porte-Saint-Jacques, protože se tam nechtěl zadlužit.

  

[^184]: Kleštěnec do vojenského tábora (lat.).

[^185]: Eunuch, generál císaře Justiniana.

[^186]: Co neudělali barbaři, udělali Barberiniové (lat.).

[^187]: Svobody a domovy – heslo špan. liberálů.

[^188]: Ty jsi Petr, to jest skála, a na té skále (zbuduji svůj hrad). 

[^189]: Krásný mladý otrok, oblíbenec císaře Hadriana.

[^190]: Vrhla se na hranici, na níž spalovali télo jejího manžela.

[^191]: Řečtí tyranobijci.

[^192]: Odborníci v magnetismu.

[^193]: První dělení Polska.

[^194]: – Nechť se nemění (lat.).

[^195]: Jako běžci (lat., Lucretius II, 79).

[^196]: L‘aigle – orel (franc.).

[^197]: Učte se, soudcové zemští (Kn. žalmu II, 10).

[^198]: Řečník a biskup v Meaux, byl zván orel meauxský, odtud přezdívka.

[^199]: Aile (čti él) – franc.: křídlo.

[^200]: Umírnění konstituční roajalisté, členové revolučního klubu v r. 1792.

[^201]: Velké R – franc.: grand R (čti: granter).

[^202]: Počátek moudrosti.

[^203]: Když bude chtít úzus.

[^204]: Čas jsou peníze.

[^205]: Bavlna je král.

[^206]: Narážka na francouzsko-švýcarské spory o hranici z r. 1815.

[^207]: Vyhrazoval králi právo vydat zvláštní výnosy k zajištění bezpečnosti státu.

[^208]: Protože se jmenuji lev (z Phaedrovy bajky).

[^209]: Napodobenina Alcestovy písně v Molièrově Misantropu (I, 2).

[^210]: Stísněnost (domácího života; narážka na Juvenalovu satiru III, 165).
