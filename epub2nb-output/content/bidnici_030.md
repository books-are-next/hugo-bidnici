---
title: KNIHA ŠESTÁ Konjunkce dvou hvězd
contentType: prose
---

(1)  
Přezdívka: způsob, jak se tvoří příjmení

  

V té době byl Marius hezký mladík prostřední postavy; měl černé husté vlasy, vysoké a inteligentní čelo, otevřené a vášnivé chřípí, upřímné a klidné vzezření a ve tváři cosi hrdého, zamyšleného a nevinného. Mariův profil, jehož rysy se zakulatily, aniž ztratily pevnost, měl germánskou měkkost, která pronikla do francouzské fyziognomie z Alsaska a Lotrinska, a naprosto v něm chyběla ona hranatost, podle níž se ihned poznali Sikambrové mezi Římany a která odlišuje rasu lví od rasy orlí. Byl v tom životním období, kdy se duch myslících lidí skládá téměř rovným dílem z hloubky i prostomyslnosti. Byl schopen i ve vážném postavení provést hloupost a hned nato dovedl být vznešený. Jeho chování bylo upjaté, chladné, zdvořilé a málo otevřené. Protože měl krásná ústa, rudé rty a nejbělejší zuby pod sluncem, mírnil úsměvem přísnost svého zevnějšku. Cudné čelo a smyslné rty působily chvílemi podivným kontrastem. Oči měl malé, pohled bystrý.

V době nejhorší bídy si všiml, že se za ním otáčejí dívky; utíkával a skrýval se zahanben až do hloubi duše. Domníval se, že si ho prohlížejí pro starý oblek, že se mu posmívají; ve skutečnosti se na něho dívaly proto, že byl hezký, a snily o něm.

Němé nedorozumění mezi ním a mimojdoucími ženami v něm vypěstovalo plachost. Nevybral si ani jednu, protože utíkal přede všemi. Žil, nežil – pitomě, jak říkával Courfeyrac.

Courfeyrac navíc říkával: „Nechtěj být důstojný.“ Tykali si; po svahu mladých přátelství se dojde k tykání. „Můj drahý, přijmi radu. Nečti tolik v knihách a trochu víc se dívej po holkách. Ty darebačky mají do sebe mnoho dobrého, Marie. Budeš-li se před nimi červenat a utíkat, zblbneš.“

Jindy ho Courfeyrac potkal a řekl mu:

„Dobrý den, pane abbé.“

Po podobném kázání se Marius vyhýbal týden mladým i starým ženám, a i Courfeyracovi víc než kdy předtím.

Přesto však v nesmírné říši tvorstva byly dvě ženy, kterým se Marius nevyhýbal, ale jichž nedbal. Popravdě by ho každý velmi překvapil, kdyby mu řekl, že to jsou ženy. Jedna byla stará vousatá bába, která Mariovi zametala pokojík; Courfeyrac o ní říkával: „Marius nenosí vousy, protože vidí, že je nosí jeho posluhovačka.“ Druhá byla mladá dívka; často ji potkával, ale nedíval se na ni.

Už dobře rok vídal Marius u školky v opuštěné aleji Lucemburské zahrady pána s mladou dívkou; sedávali vedle sebe na jedné lavičce, na nejodlehlejším konci aleje směrem k Západní ulici. Kdykoliv náhoda, která řídí procházky lidí, jejichž pohled je obrácen dovnitř, přivedla Maria v ty končiny, vždy tam onu dvojici našel. Muži bylo asi šedesát let, vypadal smutně a vážně; celá jeho osoba budila dojem síly a únavy jako u vojáků, kteří se uchýlili do ústraní. Kdyby byl měl řád, byl by Marius řekl: je to bývalý důstojník. Vypadal dobrácky, ale nepřístupně, a jeho pohled se nikdy nestřetl s pohledem jiného člověka. Nosil modré kalhoty, modrý redingot, klobouk se širokým okrajem, které vždycky vypadaly nově, černou kravatu a kvakerskou košili, to jest košili z hrubého plátna, ale vždycky bílou jako padlý sníh. Jednou řekla mimojdoucí grizeta: „To je ale šikovný vdovec.“ Měl úplně bílé vlasy.

Když si mladá dívka, která ho doprovázívala, poprvé sedla vedle něho na lavičku, kterou si jakoby přivlastnili, bylo jí asi třináct nebo čtrnáct let; byla hubená, bezmála ošklivá, neobratná, bezvýznamná, ale slibovala, že snad jednou bude mít celkem hezké oči. Dívávala se jimi do světa s jakousi nepříjemnou sebedůvěrou. Byla oblečena dětsky, ale přitom nemoderně, jako bývá zvykem u klášterních chovanek, do černých merinových a velmi špatně střižených šatů. Pravděpodobně to byl otec s dcerou.

Marius asi dva nebo tři dny pozoroval starého pána, který nebyl dosud starcem, a děvčátko, které nebylo dosud dívkou, ale potom si jich nevšímal. Zdálo se, že si ho ani oni nevšimli. Hovořili klidně a lhostejně. Děvčátko bez ustání vesele štěbetalo. Starý pán mluvil málo a jenom chvílemi, ale upíral na ni pohled plný otcovské lásky.

Marius si zvykl mechanicky se procházet stromořadím a nacházel dvojici vždy na stejném místě.

Známost pokračovala takto:

Marius nejraději přicházel z opačného konce aleje. Prošel celou délkou stromořadí, minul jejich lavičku, načež se vracel na místo, kudy přišel, a procházka pak počínala znovu. Přešel tuto část pětkrát až šestkrát denně a pětkrát až šestkrát týdně ji opakoval, ale nedospěl ani tak daleko, aby se s dvojicí pozdravil. Muž a dívka se jaksi vyhýbali pohledům, a tak vzbudili pozornost pěti nebo šesti studentů, kteří čas od času chodili podél školky, ti pilní do přednášek a ostatní na partii kulečníku. Courfeyrac, který patřil k druhým, pozoroval dvojici nějakou dobu, ale dívka se mu zdála ošklivá, a tak se opatrně vzdálil. Utekl jako Parth a šlehl po nich přezdívkou. Povšiml si černých šatů dívky a bílých vlasů starého pána a nazval je _slečna Lanoire a pan Leblanc_. Jména byla přijata, protože nikdo nevěděl, jak se vlastně jmenují. Studenti říkali: „Ach, pan Leblanc je už na své lavičce.“ A Marius si jako ostatní zvykl říkat neznámému pan Leblanc.

Učiníme jako oni a k usnadnění vypravování budeme také říkat pan Leblanc.

První rok je Marius vídal denně pokaždé v tutéž hodinu. Muž se mu líbil, ale děvče bylo protivné.

## (2)  
„Lux facta est“

  

Druhým rokem, právě v okamžiku našeho vypravování, Marius procházky v Lucemburské zahradě přerušil, a půl roku, aniž vlastně věděl proč, do oblíbené aleje nevkročil. Jednoho dne se tam konečně vrátil. Bylo jasné letní dopoledne. Marius byl veselý, jako člověk bývá, je-li krásné počasí. Zdálo se, že mu všichni ptáci, které slyšel, zpívají v srdci a že všechny kousky modré oblohy, které zahlédl mezi listím stromů, patří jen jemu.

Šel přímo do „své aleje“, a když se octl na konci, spatřil na lavičce známou dvojici. Jak se však přiblížil, viděl, že starý pán je stále stejný, ale zdálo se mu, že dívka se změnila. Viděl nyní krásné velké stvoření; mělo všechny tvary okouzlující ženy a k tomu nejroztomilejší půvab dítěte; prchavá a čistá chvíle, kterou můžeme určit dvěma slovy: patnáct let. Měla báječné kaštanové vlasy, odstíněné zlatými lesky, čelo jako z mramoru, tváře jako růžové lístky – pobledlý karafiát a zarůžovělý sníh, nádherná ústa, na nichž zářily úsměvy a zpívala slova, obličej, jaký by byl Raffael přimaloval Marii, a šíji, kterou by byl Jean Goujon[^213] přisoudil Venuši. A aby té roztomilé dívce nic nechybělo, neměla nos krásný, ale hezký; ani přímý, ani zahnutý, ani římský, ani řecký; byl to nos pařížský – oduševnělý, jemný, nepravidelný a čistý, nos, jaký je postrachem malířů a jaký okouzluje básníky.

Když Marius přešel mimo ně, nemohl zahlédnout její oči, protože byly ustavičně sklopeny. Spatřil jenom dlouhé kaštanové řasy, proniknuté stínem a studem.

To však krásné dívce nevadilo, aby se neusmívala naslouchajíc starému bělovlasému pánovi, a nic nebylo krásnějšího nad její svěží úsměv a sklopený zrak.

V první chvíli Marius myslil, že je to asi jiná dcera starého pána, pravděpodobně sestra první dívky. Když ho však neměnný zvyk procházet se v Lucemburské zahradě přivedl k lavičce podruhé a když si dívku prohlédl důkladněji, zjistil, že je to táž dívka. V šesti měsících se dívenka proměnila v mladou dívku, to bylo všechno. Nic není přirozenějšího nad tento zjev. Jsou dívky, které se v mžiku rozvinou a rázem se promění v růži. Včera to byly ještě děti, a dnes vás už dovedou znepokojit.

Tahle však nejen vyrostla, nýbrž i zkrásněla; přiblížila se ideálu. I stromu stačí, aby se za tři dubnové dny zahalil do květu; jí stačilo šest měsíců, aby se pokryla krásou. Přišel její duben.

Často se nám zdá, že se lidé ubozí a bezvýznamní náhle probudí, dostanou-li se z nouze k blahobytu, rozdávají na všech stranách, rázem jsou marnotratní a povznesení. Náhle jim byla vyplacena dříve zadržovaná renta. Mladá dívka se také dočkala své doby splatnosti.

A navíc to už nebyla klášterní chovanka s plyšovým kloboukem a v merinových šatech, se školskými střevíci a červenýma rukama; s krásou se dostavil i vkus; byla oblečena s jednoduchou elegancí.

Měla šaty z černého damašku, pláštěnku z téže látky a klobouk z bílého krepu. Bílé rukavičky zdůrazňovaly jemnost ruky, která si pohrávala se slonovinovou rukojetí, a hedvábný střevíček prozrazoval drobnou nohu. Kdo šel mimo ni, cítil mladou a pronikavou vůni, kterou vydechovaly její šaty.

Starý pán se nezměnil.

Když Marius šel podruhé kolem, dívka pozdvihla oči. Byly hluboké a modré jako nebe, ale ještě zastřené jako pohled dítěte. Pohleděla na Maria lhostejně jako na dítě pobíhající pod kleny nebo na mramorovou vázu, která vrhala stín na lavičku. Marius pokračoval v procházce a přemýšlel o něčem docela jiném.

Mimo lavičku, kde seděla dívka, přešel ještě čtyřikrát nebo pětkrát, ale nepohlédl na ni.

Příští dny přicházel do Lucemburské zahrady jako obyčejně a jako obyčejně tam vídal „otce a dceru“, ale nedbal o ně.

Nemyslil na ni více teď, když byla krásná, než když byla ošklivá. Chodíval mimo jejich lavičku proto, že to měl ve zvyku.

## (3)  
Účinek jara

  

Jednoho dne vál vlahý vzduch, Lucemburská zahrada byla zaplavena stínem i sluncem a nebe bylo čisté, jako by je andělé ráno umyli. Vrabci povykovali v hustých kaštanech. Marius otevřel duši přírodě, nemyslil na nic, jen žil a dýchal, šel mimo lavičku, dívka se na něho podívala a jejich pohledy se střetly.

Co bylo tentokráte v pohledu mladé dívky? Marius nevěděl. Nebylo v něm nic, a přece v něm bylo všechno. Zvláštní záblesk.

Sklopila oči a Marius šel svou cestou.

Co teď spatřil, nebylo již nevědomé a prosté oko dítěte, byla to tajemná propast, která se pootevřela a ihned prudce zavřela.

Vždycky nastane den, kdy se mladá dívka takto podívá. Běda tomu, kdo je nablízku!

První pohled duše, která ještě nezná samu sebe, je jako svítání na nebi. Je to probuzení čehosi zářivého a neznámého. Žádný popis nevystihne nebezpečné kouzlo toho nenadálého záblesku, který rázem osvětlí sladké temnoty a skládá se ze současné nevinnosti a budoucí vášně. Je to neurčitá něha, která se náhodně probouzí a čeká. Je to past, kterou nevinnost bezděčně líčí a která nevědomky a bez úmyslu lapá srdce. Panna se dívá pohledem ženy.

Jen velmi zřídka nevzejde snění z pohledu tam, kam dopadl. Všechna čistota a cudnost se soustředí v nebeském a osudném paprsku, který má kouzelnější moc než nejvyumělkovanější pohledy kokety a probudí v hlubině duše tajemnou květinu, plnou vůně a jedu, jíž se říká láska.

Když se Marius večer vrátil do podkrovní světničky, prohlédl svůj oblek a poprvé si uvědomil, jak bylo nevhodné a neslýchané hloupé, že chodil na procházky do Lucemburské zahrady ve všedním obleku, to jest v klobouku prasklém u stuhy, ve velkých povoznických botách, v černých kalhotách, na kolenou oblýskaných, a v černém kabátě vyrudlém na loktech.

## (4)  
Začátek těžké nemoci

  

Druhého dne v obvyklou hodinu vytáhl Marius ze skříně nový kabát, nové kalhoty, nový klobouk a nové boty; vystrojil se, navlékl rukavice, což bylo marnotratným přepychem, a vyšel si do Lucemburské zahrady.

Cestou potkal Courfeyraca a tvářil se, že ho nevidí. Když se Courfeyrac vrátil domů, řekl přátelům: „Právě jsem potkal Mariův nový klobouk a nové šaty a v nich Maria. Šel asi ke zkoušce. Vypadal hrozně pitomě.“

Když Marius došel do Lucemburské zahrady, dal se oklikou okolo nádržky, pozoroval labutě, dlouho hloubal před sochou, která měla hlavu zčernalou vlhkostí a chyběla jí kyčle.

Nedaleko nádržky potkal asi čtyřicetiletého břichatého měšťáka, který vedl za ruku pětiletého chlapce a říkal mu: „Chraň se přemrštěnosti, synu, udržuj vždycky stejný odstup od despotismu jako od anarchie.“ Marius měšťanovi naslouchal. Potom ještě jednou obešel nádržku. Konečně zamířil do „své aleje“; šel pomalu a jakoby nerad. Zdálo se, že je hnán i zadržován zároveň. Nebyl si toho ovšem vědom a myslil si, že se chová jako jindy.

Když vkročil do stromořadí, spatřil na druhém konci, na „jejich lavičce“, pana Leblanka a mladou dívku. Zapjal si kabát až ke krku, uhladil jej po hrudi, aby netvořil záhyby, spokojeně pohleděl na měkký lesk kalhot a postupoval k lavičce. Jeho pochod byl vlastně útokem a touhou po dobytí. Proto také říkám: postupoval k lavičce, jako bych řekl: Hannibal postupoval k Římu.

Ale všechny jeho pohyby byly bezděčné; nikterak nepřerušil proud myšlenek, kterým se obyčejně jeho duch zaměstnával. V této chvíli si právě myslil, že _Maturitní příručka_ je hloupá kniha, kterou jisté redigovali vzácní pitomci, protože tam jako mistrovská díla byly analyzovány tři Racinovy tragédie, ale jenom jedna Molièrova komedie. V uchu mu pronikavě znělo. Když se přiblížil k lavičce, uhladil si záhyby kabátu a upřel oči na dívku. Zdálo se mu, že naplňuje celičký konec aleje neurčitým namodralým svitem.

Jak se blížil, zvolňoval krok. V určité vzdálenosti od lavičky, ale ještě hodně daleko od konce aleje se zastavil, a nevěda, jak se to stalo, obrátil se a šel zpět. Ani si neuvědomil, že nedošel až na konec. Dívka by ho na tu vzdálenost byla sotva poznala a těžko by mohla posoudit, jak mu sluší nový oblek. Nicméně Marius šel velmi zpříma, aby se zalíbil i tomu, kdo by se na něho díval zezadu.

Došel na opačný konec, vrátil se, ale tentokrát dorazil dál. Dokonce se dostal až do vzdálenosti tří mezer mezi stromy, ale tam cítil, že není možné, aby šel dál. Zaváhal. Zdálo se mu, že dívčiny oči mu hledí vstříc. Marius se mužně a násilně přemohl, zdolal váhání a vykročil. Za několik vteřin přešel mimo lavičku; šel zpříma a pevně, rudý až po uši, neodvážil se pohlédnout ani vpravo ani vlevo, ruku měl zasunutou v kabátu jako státník. V okamžiku, kdy šel mimo – jakoby šel mimo dělo pevnosti –, pocítil, jak mu prudce buší srdce. Dívka měla jako včera damaškové šaty a krepový klobouk. Zaslechl lahodný hlas, „její hlas“. Mluvila klidně. Byla velmi hezká. Marius to cítil, ačkoliv se neodvážil ohlédnout. Pomyslil si: „Jistě by mě měla v úctě a vážnosti, kdyby věděla, že jsem autorem pojednání o Marku Obregonovi de la Ronda, které pan François de Neufchâteau dal jako svou práci na místo úvodu k vydání _Gil Blase!_“

Minul lavičku, došel až na nedaleký konec stromořadí, potom se vrátil a znovu prošel mimo. Tentokráte byl velmi bledý. Jinak měl jenom velmi nepříjemný pocit. Vzdálil se od lavičky mladé dívky a klopýtl, právě když přecházel mimo ni; představil si, že se na něho dívá.

Už se nepokusil přiblížit se k lavičce; zastavil se uprostřed aleje, a ačkoliv to jindy nedělával, posadil se, dívaje se po očku směrem k dívce, a uvažoval, jak je možné, že dívka, jejímž černým šatům a bílému klobouku se obdivoval, je nadobro lhostejná k jeho lesklým kalhotám a novému kabátu.

Za čtvrt hodiny vstal, jako by se znovu chtěl vydat k lavičce, kolem níž zářila aureola. Zůstal však nehybně stát. Poprvé za patnáct měsíců si řekl, že pán, který tu s dcerou denně sedává, ho také již asi zpozoroval a podivil se jeho neobyčejné vytrvalosti.

Poprvé také pocítil, jak je neuctivé označení neznámého muže, třebas jen v duchu, přezdívkou pan Leblanc.

Zůstal několik minut stát se skloněnou hlavou a proutkem, který držel v ruce, kreslil vzory v písku.

Potom se prudce otočil od lavičky, od pana Leblanca a jeho dcery, a vrátil se domů.

Ten den zapomněl večeřet. Vzpomněl si teprve v osm hodin, protože však už bylo pozdě na cestu do ulice Saint-Jacques, řekl si, že zůstane doma a sní jen kus chleba.

Ulehl, teprve když vykartáčoval nový oblek a pečlivě jej uložil.

## (5)  
Na matku Bručavou dopadají hromové rány

  

Nazítří matka Bručavá – jak Courfeyrac říkal staré domovnici, paní domácí, nájemnici a posluhovačce Gorbeauova baráku v jedné osobě, ženě, která se vlastně jmenovala Burgonová, ale neuctivému Courfeyracovi nic nebylo svaté – tedy matka Bručavá s hrůzou zpozorovala, že pan Marius opět odchází v novém obleku.

Zamířil k Lucemburské zahradě, ale tentokrát došel v aleji jenom ke své lavičce. Usedl jako minule, z dálky pozoroval a zřetelně spatřil bílý klobouk, černé šaty a hlavně namodralou zář. Nehnul se a vrátil se domů, teprve když se brány parku zavíraly. Neviděl pana Leblanca s dcerou odcházet a usoudil, že vyšli vraty do Západní ulice. Když na to myslil o několik týdnů později, nemohl si vzpomenout, kde tehdy večeřel.

Příštího dne – bylo to již po třetí – matku Bručavou zasáhl blesk znovu. Marius vycházel opět v nových šatech.

„Tři dny po sobě!“ zvolala.

Pokusila se ho sledovat, ale Marius kráčel svižně a rychle; dopadlo to tak, jako kdyby hroch stopoval kamzíka. Ve dvou minutách ho ztratila z dohledu a vrátila se udýchaná, rozvzteklená a zpola udušená záduchou. „Má to smysl,“ bručela, „obléknout třikrát po sobě nové šaty a takhle člověka prohnat?“

Marius se vydal do Lucemburské zahrady.

Dívka a pan Leblanc tam už byli. Marius se přiblížil, jak nejvíce mohl, a předstíral, že čte; zůstával však v uctivé vzdálenosti, usedal na svou lavičku a čtyři hodiny trávil pozorováním vrabců, poskakujících v aleji a zřejmě se mu posmívajících.

Tak uplynulo čtrnáct dní. Marius už nechodil do Lucemburské zahrady, aby se procházel, ale usedal vždycky na totéž místo, ač vlastně nevěděl proč. Jakmile se tam jednou dostal, ani se nepohnul. Denně oblékal nové šaty, ale jinak se neprojevoval.

Dívka byla ovšem zázračně krásná. Jediné, co bychom mohli poznamenat a co by mohlo vypadat jako kritika, by bylo konstatování, že rozdíl mezi smutným dívčiným pohledem a veselým úsměvem dodával jejímu obličeji jakousi plachost, a tím nabývala dívčina něžná tvář občas zvláštního výrazu, přitom však neztrácela své kouzlo.

## (6)  
V zajetí

  

Jednoho z posledních dnů druhého týdne seděl Marius na své lavičce a držel v ruce otevřenou knihu, ve které již dvě hodiny neobrátil ani stránku. Náhle se zachvěl. Na konci stromořadí se stalo něco neobvyklého. Pan Leblanc s dcerou právě opustili lavičku a zavěšeni pomalu vykročili ke středu stromořadí, kde seděl Marius. Marius zavřel knihu, pak ji zase otevřel a pokusil se číst. Třásl se. Záře mířila přímo k němu. „Ach, Panebože, už nebudu mít kdy, abych zaujal pěknou pózu.“ Zatím bělovlasý muž s dívkou přicházeli blíž. Mariovi se zdálo, že to trvá celou věčnost, ačkoliv šlo o pouhou vteřinu. Půjdou snad tudy? ptal se sám sebe. Jakže! Ona bude kráčet po tomto písku, v tomto stromořadí, na dva kroky ode mne! Byl rozčilen; byl by si přál, aby byl krásný, aby měl kříž Čestné legie. Slyšel, jak se blíží stejnoměrný šelest kroků. Představoval si, že na něho pan Leblanc vrhá hněvivý pohled. Osloví mě ten pán? myslil si. Sklonil hlavu; když ji konečně pozdvihl, byli už docela blízko. Dívka přešla a pohleděla na Maria. Zadívala se na něho upřeně, a přitom tak zamyšleně a něžně; Marius se zachvěl od hlavy až k patě. Připadalo mu, že mu vyčítá, proč tak dlouho nepřišel až k ní, a že mu říká: Přicházím tedy já. Marius byl oslněn zornicemi plnými paprsků a propastí.

V mozku cítil výheň. Přišla k němu, jaká radost! A potom, jak se na něho podívala. Tak krásnou ji dosud neviděl. Byla obdařena krásou ženskou i andělskou, krásou dokonalou, která by byla rozezpívala Petrarku a srazila na kolena Danta. Zdálo se mu, že se vznáší v nekonečném modrém nebi. Zároveň však byl v hrozných rozpacích, protože měl zaprášené boty.

Byl přesvědčen, že se mu podívala také na boty.

Sledoval ji pohledem, dokud nezmizela. Potom se začal procházet jako šílený. Možná že se i chvílemi smál a hlasitě hovořil. Když míjel chůvy, byl tak snivě zamyšlen, až se jedna jako druhá domnívala, že je do ní zamilován.

Vyšel z Lucemburské zahrady a doufal, že ji spatří v ulicích.

Pod loubím Odeonu potkal Courfeyraca a řekl mu: „Pojď se mnou na oběd.“ Zašli k Rousseauovi a utratili šest franků. Marius jedl jako vlk. Sklepníkovi dal šest sou. Při zákusku řekl Courfeyracovi: „Četls noviny? Jak překrásně mluvil Audry de Puyraveau!“[^214]

Byl šíleně zamilován.

Po obědě řekl Courfeyracovi: „Zvu tě do divadla.“

Šli do Porte-Saint-Martin, aby se podívali na herce Frédéricka v _Adretské hospodě_. Marius se ohromně bavil.

Zároveň se jeho ostýchavost zdvojnásobila. Když vyšli z divadla, odmítl se podívat na podvazek modistky, která překračovala stružku, a byl nesmírně pohoršen, když o ní Courfeyrac prohlásil: _Tu ženskou bych nejraději zařadil do své sbírky._

Nazítří ho Courfeyrac pozval na snídani do kavárny Voltaire. Marius šel a jedl ještě více než večer. Nedal si uniknout ani jednu příležitost k smíchu. Něžně objal venkovana, který mu byl představen. Okolo stolu se utvořil kroužek studentů a hovořilo se o hloupostech přednášených na Sorbonně a draze placených státem, načež se zábava přesunula na chyby a mezery slovníků a na Quicheratovu prozodii. Marius přerušil rozmluvu a zvolal:

„A přece je příjemné mít kříž Čestné legie!“

„Je to směšné,“ řekl Courfeyrac tiše Jeanu Prouvairovi.

„Ne,“ odpověděl Jean Prouvaire, „je to vážné.“

A bylo to vážné. Marius byl v prvním prudkém a okouzlujícím období, kterým začínají velké lásky.

To všechno způsobil pohled.

Nic není jednoduššího, když je podkop připraven a požár hotov vzplanout. Pohled je jako jiskra.

Už bylo jisté, že Marius miluje. Jeho osud vstupoval do neznáma.

Pohled ženy se podobá ohromnému, zdánlivě klidnému, ale nebezpečnému stroji. Denně procházíte pokojně, bez úrazu, nic netušíte. Potom přijde chvíle, kdy zapomenete, že je nutné mít se na pozoru. Chodíte, přecházíte, sníte, mluvíte, smějete se. Náhle cítíte, že jste chycen. Je konec. Soukolí vás drží, pohled vás zajal. Zajal vás, třebas nezáleží na tom, jak a kdy, zachytil vás za myšlenku, kterou jste za sebou vláčeli, za roztržitost, které jste propadli. Jste ztraceni. Strhne vás celé. Zmocní se vás řetěz tajemných sil. Marně se bráníte. Nic vám nepomůže. Padáte z kola na kolo, padáte vy, váš duch, vaše jmění, vaše budoucnost, vaše duše a budete se propadat z úzkosti do úzkosti, z utrpení do utrpení; a podle toho, dostanete-li se do moci zlého stvoření nebo ušlechtilého srdce, vyjdete z tohoto hrozného stroje buď znetvořeni hanbou, nebo přetvořeni vášní.

## (7)  
Domněnky o písmenu U

  

Osamocenost, odloučení ode všech, nezávislost, záliba v přírodě, nedostatek pravidelné fyzické činnosti, vnitřní život, tajné zápasy cudnosti a ochotné nadšení pro veškeré tvorstvo uvedlo Maria do stavu, který nazýváme vášní. Kult otce se mu pomalu stal náboženstvím, a jako každé náboženství sestoupil na dno duše. Bylo třeba, aby se něco dostalo do popředí. Přišla láska.

Uběhl měsíc ode dne, kdy Marius počal chodit do Lucemburské zahrady. Jakmile přišla určitá hodina, nic ho nezadrželo. Má službu, říkával Courfeyrac. Marius žil u vytržení. Bylo jisté, že se dívka na něho už podívala.

Dodal si odvahy a přiblížil se k lavičce, ale nepřešel mimo, jak mu přikazovala nesmělost a obezřelost zamilovaného. Usoudil, že není třeba vzbouzet „otcovu pozornost.“ S machiavelistickou prohnaností vyhledával stanoviště za stromy a podstavci soch a hleděl na to, aby ho dívka viděla pokud možno nejlépe, ale starý pán co nejméně. Někdy stával i půl hodiny ve stínu nějakého Leonida nebo Spartaka a nad knihou, kterou držel v ruce, vysílal něžné pohledy ke krásné dívce, která s nejasným úsměvem obracela k němu roztomilou tvář. Hovořila nejpřirozenějším a nejklidnějším způsobem s bělovlasým pánem a přitom se k Mariovi obracela se snivostí panenského a roztouženého pohledu. Prastará a nepamětná lest, kterou Eva znala již na počátku světa a kterou každá žena zná již od narození! Ústa odpovídala jednomu a pohled druhému.

Pan Leblanc asi konečně také něco zpozoroval, protože, jakmile se Marius objevil, vstával a počal se procházet. Opustil obvyklé místo a usadil se na jiném konci aleje na lavičce nedaleko Gladiátora, jako by se chtěl přesvědčit, půjde-li Marius za nimi. Marius neporozuměl a dopustil se chyby. „Otec“ přestal být dochvilný a nevodil už „dceru“ do parku každý den. Někdy přicházel sám. A tehdy Marius nezůstal. Druhá chyba.

Marius nedbal nápovědí a od období nesmělosti přešel přirozeným vývojem k období zaslepenosti. Jeho láska vzrůstala. Celé noci se mu o ní zdálo. A pak ho potkalo nečekané štěstí, přililo oleje do plamene a ještě více mu zatemnilo zrak. Jednou večer našel na lavičce, kterou pan Leblanc s dcerou právě opustil, prostý kapesník bez vyšívání, bílý kapesník, který podle jeho soudu vydychoval nevýslovnou vůni. S radostí se ho zmocnil. Byl označen monogramem U. F. Marius nevěděl, ani jak se krasavice jmenuje, ani kde bydlí. Tato dvě písmena byla jedinou stopou, které se dopídil; chopil se jich a hned se jal stavět velkolepou stavbu. Uršula, myslil si, jaké krásné jméno! Líbal kapesníček, vdechoval jeho vůni, ve dne jej choval na srdci a v noci si jej kladl na ústa a tak usínal.

„Cítím z něho celou její duši,“ říkával si.

Kapesník patřil starému pánovi, který jej docela prostě vytrousil.

Několik dnů po tomto nálezu se objevil v Lucemburské zahradě a líbal kapesník a tiskl jej k srdci. Krasavice neporozuměla a dala mu to nenápadně najevo. „Jaká cudnost!“ řekl si Marius.

## (8)  
Také invalidi mohou být šťastni

  

Protože jsme pronesli slovo cudnost a nechceme nic tajit, musíme říci, že v době milostného vytržení mu „jeho Uršula“ přece jen způsobila vážnou bolest. Bylo to jednoho dne, kdy přiměla pana Leblanka, aby opustil lavici a šel se procházet stromořadím. Vál svěží letní větřík a pohyboval vrcholky platanů. Otec a dcera se vedli pod paží a minuli Mariovu lavičku. Když přešli, Marius povstal a sledoval je pohledem, jak se sluší při podobné příležitosti, je-li duše plná nezměrné a horoucí lásky.

Náhle se od školky přihnal poněkud silnější závan větru, který snad měl ni starosti různé jarní laškování, slétl do stromořadí, obklopil dívku báječným vírem, hodným Vergiliových nymf a Theokritových faunů, a pozdvihl sukni, posvátnější než sukně Isidina, až do výše podvazku. Objevila se báječná nožka. Marius ji spatřil. Rozzlobil se a rozzuřil.

Dívka ihned božsky plachým pohybem sukni urovnala, ale Marius tím nebyl méně pohoršen. Pravda, byl v aleji sám, ale mohlo se stát, že by tam byl ještě někdo jiný. Co když tam skutečně ještě někdo byl! Chápete něco podobného? Jak hrozné věci se tu právě dopustila! A ubohé děvče se vlastně ničeho nedopustilo; jediným viníkem byl vítr. Ale Marius, v němž se zmateně chvěl Bartholo, který je i v Cherubínovi, byl krajně nespokojen a žárlil i na její stín. Ano, takto se probouzí a často neprávem v lidském srdci usazuje trpká a podivná žárlivost těla. Probuzená žárlivost ostatně způsobila, že mu pohled na krásnou nohu nebyl nikterak milý; bílá punčocha kterékoliv neznámé ženy by mu byla jistě způsobila větší radost.

Když „jeho Uršula“ došla až na kraj stromořadí, obrátila se a vracela se s otcem okolo lavičky, na kterou se Marius zatím znova posadil. Marius na ni vrhl nevlídný a divoký pohled. Mladá dívka se nepatrně vzpřímila a lehce pozdvihla víčka, jako by říkala:

„Copak se vlastně stalo?“

To bylo jejich „první nedorozumění“.

Sotva Marius dokončil své napomenutí pohledem, už se někdo ubíral alejí. Byl to shrbený, vrásčitý a bělovlasý vysloužilec; v uniformě z doby Ludvíka XV. s oválným štítkem ze sytě červeného sukna se zkříženými meči na prsou – kříž sv. Ludvíka; mimoto měl ještě jinou válečnickou ozdobu, prázdný rukáv, umělou bradu ze stříbra a dřevěnou nohu. Mariovi připadalo, že invalida je svrchovaně spokojen. Dokonce se mu zdálo, že ten starý cynik, belhající se před ním, na něj přátelsky zamrkal, jako by si rozuměl s kamarádem, s nímž něco příjemného vychutnával. Proč byla ta Martova zřícenina tak spokojena? Co má ta dřevěná noha společného s obnaženou nohou, která se jen zableskla? Marius byl zachvácen žárlivostí. Snad tu byl, řekl si. Snad viděl! Měl chuť invalidu sprovodit ze světa.

Ale čas všechno zhojí. Mariův hněv na „Uršulu“, jistě velmi oprávněný, presto vyprchal. Marius konečné odpustil; stálo ho to velké sebezapření; tři dny se mračil.

A přesto a právě proto Mariova láska rostla až do pošetilosti.

## (9)  
Zatmění

  

Zrovna jsme viděli, jak Marius zjistil, nebo se domníval, že zjistil, že Ona se jmenuje Uršula.

S láskou roste chuť. Nejprve bylo velkým štěstím pouhé vědomí, že se jmenuje Uršula; později to už bylo málo. Za tři nebo čtyři týdny strávil Marius své štěstí a chtěl nové. Chtěl vědět, kde bydlí.

Udělal chybu: upadl do pasti nastražené na lavičce u Gladiátora. Dopustil se druhé: nezůstal v Lucemburské zahradě, když se tam procházel jen pan Leblanc. Dopustil se třetí: stopoval „Uršulu“.

Bydlila v Západní ulici, v nejodlehlejším a na pohled skrovném třípatrovém domě.

Od tohoto okamžení Marius připojil ke štěstí vídat ji v parku štěstí sledovat ji domů.

Jeho hlad rostl. Věděl, jak se jmenuje, znal alespoň její křestní, sladké, vpravdě ženské jméno; věděl, kde bydlí, a chtěl zvědět, kdo je.

Jednou večer, když došel za nimi až k domu a viděl, jak mizí v domovních dveřích, vstoupil za nimi a odvážně se otázal domovníka:

„Pán, který právě vstoupil, bydlí v prvním poschodí?“

„Ne,“ odpověděl domovník, „to je pán ze třetího.“

Zase byl o krok dále. Ten úspěch mu dodal odvahy.

„Do ulice?“ otázal se.

„Safra!“ zvolal domovník. „Tento dům má byty jenom do ulice.“

„A čím je ten pán?“ začal opět Marius.

„Je to soukromník, pane. Zlatý člověk; chudým prokazuje mnoho dobrého, ačkoliv není příliš bohat.“

„Jak se jmenuje?“

„Je pán snad špicl?“

Marius odešel zahanben, ale přece potěšen. Pokračoval.

„Dobrá,“ myslil si. „Vím, že se jmenuje Uršula, že je dcerou soukromníka a že bydlí tady ve třetím, v Západní ulici.“

Nazítří se objevil pan Leblanc s dcerou v Lucemburské zahradě jenom na chvíli. Odešli ještě za úplného světla. Marius šel za nimi jako obvykle až do Západní ulice.

Pan Leblanc nechal projít dceru domovními dveřmi, obrátil se a upřeně se zadíval na Maria.

Nazítří už nepřišli. Marius je celý den marně čekal.

Večer odešel do Západní ulice a spatřil světlo v oknech třetího poschodí. Procházel se pod okny, dokud světlo nezhaslo.

Příštího dne do parku zase nikdo nepřišel a Marius odešel na stráž pod okna. Chodil tam až do deseti hodin. Ani si nevšiml, že ještě nevečeřel. Nemocného živí horečka, zamilovaného láska.

Tak uběhl týden. Pan Leblanc s dcerou už nechodili do Lucemburské zahrady. Maria trápily smutné domněnky; ve dne se neopovažoval přiblížit k domovním dveřím, a proto jenom večer pozoroval načervenalou záři v oknech. Chvílemi viděl mihnout se stín a srdce se mu rozbušilo.

Když přišel osmého dne, byla okna neosvětlena.

„Ale, ale,“ řekl si, „ještě nerozsvítili. A přece je už tma. Nejsou snad doma?“ Čekal dvě hodiny; čekal do půlnoci; čekal až do jedné hodiny. V oknech třetího poschodí však nikdo nerozsvítil a také nikdo nepřišel domů. Marius smutně odešel.

Nazítří – Marius žil jenom ze dne na den a slovo ‚dnes‘ pro něho vlastně vůbec nic neznamenalo – čekal znovu v Lucemburské zahradě. Kvečeru zašel do Západní ulice. V oknech bylo zase tma a okenice byly zavřené.

Marius zaklepal na dveře domovníka a otázal se:

„Pán z třetího poschodí?“

„Odstěhoval se,“ odvětil domovník.

Marius zavrávoral a chabě řekl:

„Kdy?“

„Včera.“

„Kde teď bydlí?“

„Nevím.“

„A nezanechal tu novou adresu?“

„Ne.“

Domovník zdvihl nos a poznal Maria.

„Poslyšte,“ řekl, „nejste vy přece jen od policie?“

  

[^213]: Fr. renesanční sochař.

[^214]: Poslanec levice za restaurace a červencové monarchie.
