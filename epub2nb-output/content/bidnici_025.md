---
title: KNIHA PRVNÍ Paříž pod mikroskopem
contentType: prose
---

## (1)  
Parvulus

  

Paříž má dítě a les má ptáka; pták se jmenuje vrabčák; dítě se jmenuje gamén.

Spojme dva pojmy, z nichž jeden znamená výheň, druhý svítání a zakřesejme jiskry – Paříž, dětství: vyskočí z nich bytůstka. _Homuncio_, človíček, řekl by Plautus.

Tvoreček je veselý. Nejí každý den, má-li však chuť, jde večer co večer do divadla. Nemá na košili, nemá na střevíce, nemá ani střechu nad hlavou; je jako mouchy, které také nic takového nemají. Je mu sedm až třináct let, žije v tlupách, toulá se po ulicích, bydlí pod širým nebem, nosí po otci staré kalhoty, které mu sahají přes paty, po nějakém jiném tatíkovi má starý klobouk, který mu padá přes uši, má jedinou žlutě lemovanou kšandu, běhá, hledá, žebrá, povaluje se, kouří špačky, kleje jako trestanec, potlouká se po krčmách, zná se se zloději, tyká si s holkami, mluví hantýrkou, zpívá oplzlé písně, ale v srdci nemá nic špatného. To proto, že má v duši perlu, nevinnost, a perly se v bahně nerozpouštějí. Bůh chce, aby člověk byl nevinný, dokud je dítětem.

Kdyby se někdo zeptal toho obrovského města: „Kdo je to?“ odpovědělo by: „To je moje dítě.“

## (2)  
Některé zvláštní znaky

  

Pařížský gamén je trpaslík, kterého zrodila obryně.

Nepřehánějme, ten andělíček z čertovy zahrádky někdy mívá i košili, ale pak má určitě jenom jednu; někdy má střevíce, ale těm jistě scházejí podrážky; někdy má i domov, a ten miluje, neboť v něm nachází svou matku; ale dává přednost ulici, protože tam má volnost. Má své hry, své zlomyslnosti, jejichž základem je nenávidět měšťáky; má své slovní obraty; místo zemřít říká _čichat k fialkám zespoda_; má svá zaměstnání, doběhne pro fiakr, sklápí stupátka vozů, za prudkých dešťů staví přechody z chodníku na chodník, tomu říká stavět mosty, vykřikuje řeči pronesené význačnými osobami ve prospěch francouzského lidu, vyškrabuje spáry mezi dlažebními kameny; má svou měnu, všelijaké kousky mosazného plechu, jaké je možno nalézt na ulici. Tyto podivné peníze, kterým dává jméno šlupky, mají mezi dětskou čeládkou neproměnlivý a velmi pevný kurs.

Má i svou oblíbenou zvířenu, kterou v zákoutích bedlivě pozoruje: sluníčko, smrtihlava, pavouka sekáče, „čerta“, černého škvora, který hrozivě kroutí zadečkem se dvěma růžky. Má svého pohádkového netvora s šupinami na břiše, ale není to ještěrka; má bradavice na hřbetě, a přece to není ropucha; žije v děrách starých vápenek a ve vyschlých žumpách, je černý, hebký, slizký, leze jednou pomalu, jindy rychle, nevydává žádný zvuk, ale upřeně se dívá, a je tak strašlivý, že to ještě nikdo nezažil; tomu netvoru říká „hluchý“. Je to náš mlok. Hledat hluché mezi kamením je radost, která patří mezi radosti obávané. Jinou zábavou je rychlé nazdvihování kamenů a pohled na sviňky. Každá část Paříže se nějak proslavila. V ohradě uršulinek jsou škvoři, v Panteonu stonožky, pulci žijí v příkopech na Martově poli.

Nápadů má to dítě jako Talleyrand. Není méně cynické, ale je poctivější. Je nadáno jakousi nečekanou bodrostí; děsí kramáře svým bláznivým smíchem. Jeho vtip se rozpustile pohybuje mezi veselohrou a fraškou.

Pohřební průvod jde ulicí. Mezi těmi, kdo doprovázejí nebožtíka, je lékař. „Podívejme se,“ vykřikne gamén, „odkdypak odvádějí lékaři svou práci?“ Jiný kluk je v davu. Vážný muž s brýlemi a řetízkem se pohoršené otočí: „Darebáku, právě jsi vzal mou ženu kolem pasu.“

„Já že jsem něco vzal, pane? Prohledejte mě.“

## (3)  
Je milý

  

Večer jde _homuncio_ do divadla za několik sou, které si vždycky dovede opatřit. Jakmile překročí kouzelný práh, promění se; dosud byl gamén, teď je hógo. Divadla jsou jakési obrácené lodi, které mají podpalubí nahoře. Právě do toho podpalubí se hógo vecpe. Hógo je ke gaménovi v takovém vztahu jako noční můra k larvě; tatáž bytost, která vzlétla a vznáší se. Stačí, aby tam byl, aby zářil štěstím, hořel nadšením a radostí, aby tleskal, to se podobá mávání křídel, a už se to úzké podpalubí, zatuchlé, temné, špinavé, nezdravé, ošklivé, strašné jmenuje Ráj.

Dejte lidskému tvoru, čeho nepotřebuje, a vezměte mu, bez čeho nemůže žít, a máte gaména.

Gamén má i předtuchu spisovné krásy. Prozradíme, však s náramnou lítostí, že si nelibuje v klasické literatuře. Svou povahou je neakademický. Tak například pověstnou cudnost slečny Marsové okořenilo toto dětské bouřlivé obecenstvo trochou ironie. Gamén ji přezdíval slečna _Maková_.

Křičí, ječí, směje se, tropí si šašky, hádá se; má hadříky děcka a cáry filozofa, loví pod okapem, honí se ve stoce, ze špíny vybírá veselost, jeho verva vzrušuje křižovatky, chechtá se a kouše, hvízdá si a zpívá, tleská i nadává, vážnost Alleluja mírní pouličním popěvkem, odezpívá vám všechny rytmy od „De profundis“ až k maškarní písničce, nalézá bez hledání, ví i co nezná, je spartánsky poctivý i v taškařině, moudrý i v pošetilosti, lyrický i v nechutnosti, na Olympu by si jistě sedl na bobek, hrabe se na smetišti a vychází z něho posetý hvězdami. Pařížský gamén je malý Rabelais.

S kalhotami není spokojen, nemají-li kapsičku na hodinky.

Diví se málo, leká se ještě méně, zpívá posměšné písničky o pověrčivých, splaskuje nabubřelé, tropí si šašky z tajemství, vyplazuje jazyk na strašidla, zbavuje poezii všeho přepjatého a karikuje epickou rozvláčnost. To však nečiní proto, že snad je prozaický; naopak; nahrazuje slavnostní vidinu fraškovitým kouzlem. Kdyby se mu zjevil Adamastor[^138], řekl by gamén: „Hele, bubák!“

## (4)  
Může být užitečný

  

Paříž začíná u zevlouna a končí u gaména; to jsou dva zjevy, které žádné jiné město nesvede vytvořit: trpná pozornost, která se spokojuje díváním, a nevyčerpatelná pohyblivost; Prudhomme a Fouillou; spokojená nula a čiperný neposeda. Jediná Paříž je má ve svém přírodopisu. Celá monarchie je zosobněna v zevlounovi. Celá anarchie je v gaménovi.

Toto bledé dítě předměstí žije a roste, křiví se a přímí v utrpení a je zamyšleným svědkem společenských dějů a věcí lidských. Pokládá se za bezstarostného; ale není. Dívá se, je stále hotov k smíchu; je však také stále připraven i k něčemu jinému. Vy, kteří se jmenujete Předsudek, Klam, Hanebnost, Útisk, Zkaženost, Nespravedlnost, Fanatismus, Tyranie, dejte si pozor na zevlujícího gaména.

Synek Paříže jednou doroste.

Z jaké hlíny je uhněten? Z jakéhokoliv bláta na ulici. Hrst země, dechnutí, a je tu Adam. Stačí, aby šel mimo Bůh. A Bůh ho nikdy neminul. Bytůstku ztvárňuje náhoda. Slovem náhoda rozumíme i trochu dobrodružství. Bude jednou tento mrňous, uhnětený z hrubé hlíny, nevědomý, nevzdělaný, rozjívený, obyčejný a sprostý, vzdělancem z Iónie či namyšleným Boióťanem? Vyčkejte, _currit rota_, kolo se točí; duch Paříže, tento démon, který plodí děti náhody a muže osudu, dokáže na rozdíl od latinského hrnčíře udělat ze džbánku ušlechtilou amforu.

## (5)  
Jeho hranice

  

Gamén miluje město, ale protože je v něm kus mudrce, miluje také samotu. _Urbis amator_, milovník městské dlažby jako Fuscus[^139], _ruris amator_, fanoušek venkova jako Flaccus.

Zamyšleně bloudit, procházet se bez cíle, je pro filozofa dobrým užitím času; obzvláště v této poněkud zpotvořené končině, ošklivé, ale zvláštní a složené ze dvou tváří, jaká obklopuje některá velkoměsta, hlavně Paříž. Pozorovat předměstí znamená pozorovat obojživelníka. Tu přestávají stromy, začínají střechy, končí trávník, začíná dlažba, ustávají brázdy, začínají krámy, končí vyjeté koleje, začínají vášně, končí božský šepot a začíná lidské hlomození; to právě probouzí neobyčejný zájem.

Proto se zasněný chodec rád procházívá jakoby bez cíle na málo přitažlivých místech, kterým obyčejní lidé říkají „smutná“.

Pisatel těchto řádků se dlouho toulával za branami Paříže a tyto toulky jsou pro něho zdrojem nezapomenutelných vzpomínek. Zakrslý trávník, kamenité stezky, křída, opuka, sádra, stroze jednotvárné úhory a lada, pruhy rané zeleniny, které najednou zahlédnete v pozadí, směs divočiny a měšťanského života, rozlehlá opuštěná zákoutí, kde se hlučně cvičí bubeníci vojenské posádky a pokoušejí se napodobit válku, za dne pustiny a pelechy v noci, rozviklaný mlýn, jehož lopatky se točí po větru, kola k odvážení kamene z lomů, hospůdky přikrčené ke hřbitovu, tajemné kouzlo vysokých temných zdí čtvercovitě přerývajících nesmírné a nezměrné plochy zaplavené sluncem a plné motýlů, to všechno ho přitahovalo.

Téměř nikdo na světě nezná ta podivná místa, jako jsou Glacière, Cunette, ošklivá grenellská zeď se skvrnitými stopami kulí, Mont-Parnasse, Fosse-aux-Loups, Aubiers na břehu Marny, Mont-Souris, Tombe-Issoire, Pierre-Plate de Châtillon, kde je starý lom, v němž se teď pěstují žampiony a kde je při samé zemi jakoby nalíčeno propadliště ze ztrouchnivělých prken. Římská Campagna je pojem; pařížské okolí je jiná představa; nevidíte-li na obzoru nic než pole, domy nebo stromy, zůstáváte na povrchu; všechny tváře světa jsou boží myšlenky. Nad místy, kde venkov proniká do města, se vždycky vznáší naléhavý smutek. Tam k vám hovoří příroda a lidstvo najednou. Tam se objevuje místní původnost.

Kdo jako já bloudil samotami našich předměstí, které bychom mohli nazvat pařížským předpeklím, ten zahlédl tu a tam, na nejopuštěnějším místě a ve chvíli, kdy se toho nejméně nadál, za ubohým živým plotem nebo v rohu pochmurné zdi hlučnou skupinu bledých, zablácených, zaprášených, rozdrbaných a rozcuchaných dětí, které hrají mlýnek a ověnčily se chrpami. Jsou to drobní utečenci z chudých rodin. Ulice je jejich nejmilejším místem oddechu; jim patří předměstí. Tam chodí za školu. Prozpěvují si bezelstně celý repertoár nestoudných popěvků. Jsou tam, lépe řečeno, žijí tam daleko od jakéhokoli dohledu, v tiché, květnové nebo červnové průzračnosti, klečí okolo jamky v zemi, palcem cvrnkají kuličky, hádají se o měďáky, jsou volní, šťastní a bezstarostní, ale jakmile vás spatří, vzpomenou si, že mají zaměstnání a že je třeba vydělávat na živobytí, a nabízejí vám ke koupi starou vlněnou punčochu naplněnou chrousty nebo kytici bezu. Setkání s těmito zvláštními dětmi patří k milým, ale zároveň i dojemným půvabům pařížského okolí.

Někdy jsou v hloučku chlapců také děvčátka – jsou to jejich sestry? – bezmála již mladé dívky, hubené, neklidné, mají osmahlé ruce, jsou pihovaté, na hlavách mají věnečky z žitných klasů a vlčích máků, jsou veselé, roztěkané a bosé. Některé sedí v obilí a pojídají třešně. Večer slyšíte jejich smích.

Ty skupiny dětí, zahlédnuté v teplém osvětlení poledního slunce nebo v soumraku, zaujmou trvale fantastu a jako vidění se mísí s jeho snem.

Paříž, střed, předměstí, obvod; to je pro ty děti celý svět. Nikdy se neodváží dále. Nemohou uniknout pařížskému ovzduší, jako se ryba nemůže dostat z vody. Pro ně po dvou mílích cesty za městem už nic není. Ivry, Gentilly, Arcueil, Belleville, Aubervilliers, Ménilmontant, Choisy-le-Roi, Billancourt, Meudon, Issy, Vanvres, Sèvres, Puteaux, Neuilly, Gennevilliers, Colombes, Romainville, Chatou, Asnières, Bougival, Nanterre, Enghien, Noisy-le-Sec, Nogent, Gournay, Drancy, Gonesse jsou místa, kde končí vesmír.

## (6)  
Trochu historie

  

V době, kdy se odehrávají události této knihy a která ostatně není tak vzdálená, nebyl jako dnes na každém rohu ulice strážník, (dobrodiní, které není kdy rozebírat), zato byly v Paříži spousty toulavých dětí. Statistiky uvádějí průměrně dvě stě šedesát dětí bez přístřeší, které tehdy sebrala policie ročně při pochůzkách na volných místech, na staveništích a pod oblouky mostů. Jedno z těch hnízd, jehož pověst se dochovala až do našich časů, bylo kolébkou „tuláků z Arcolského mostu“. Toulavé děti jsou ostatně nejstrašnějším příznakem společenských poměrů. Všechny mužovy zločiny mají počátek v toulkách chlapce.

Vylučme Paříž. V určité míře, a nedbáme-li na podrobnost, kterou jsme právě připomněli, je výjimka správná. Zatímco v každém jiném velkém městě je toulavé dítě ztraceným člověkem, zatímco téměř všude je dítě, které je odkázáno samo na sebe, zpustlé a propadlé osudným vlnám neřesti, která v něm pohlcuje poctivost a svědomí, je pařížský gamén, a to tvrdíme s důrazem, vnitřně téměř nedotčený, i když je na povrchu hrubý a drsný. Je to vlastnost, na kterou rádi poukazujeme a která se objevuje v úžasné poctivosti našich lidových revolucí; myšlenky, které jsou v pařížském vzduchu, vyvolávají podobnou neporušitelnost, jako sůl v mořské vodě. Vdechováním Paříže si uchováváme duši.

To, co zde říkáme, nikterak nezmenšuje lítost, kterou pocítíme, kdykoliv potkáme některé z těch dětí, kolem nichž jako bychom viděli poletovat zpřetrhaná rodinná pouta. V dnešní ještě tak nedokonalé civilizaci nebývá neobvyklým zjevem, že se zlomky rodin rozplývají v temnotě, že rodiče vůbec nevědí, co se stalo s jejich dětmi, a nechávají svou krev zapadnout na veřejné ulici. Odtud temné existence. Ta smutná věc si vynutila rčení, „být vyhozen na pařížskou dlažbu“.

Povězme mimochodem, že stará monarchie proti zanedbávání dětí nic nepodnikala. Trochu tuláctví a cikánství v nízkých třídách vyhovovalo vysokým a posloužilo mocným. Odpor k vyučování dětí z lidu byl zásadou. K čemu polovičatě osvícené lidi? To bylo heslem. Dítě toulavé je dítě nevědomé.

Ale monarchie někdy děti potřebovala, a tehdy je sbírala na ulici.

Za Ludvíka XIV., abychom nešli příliš daleko, chtěl král, a vším právem, zřídit loďstvo. Nápad to byl dobrý. Podívejme se však, jak byl proveden. Jaképak loďstvo, nemá-li kromě lodí s plachtami, které jsou hříčkou větrů, a vlečných korábů, i jiné lodě, které by byly poháněny, ať veslem nebo parou, a pluly tam, kam je jim přikázáno; galéry byly tehdy tím, čím jsou dnes parníky. Bylo proto třeba galér; ale galéru pohání jenom galejník; bylo tudíž třeba galejníků. Colbert poručil provinčním správcům a parlamentům, aby sehnali co největší počet trestanců. Úřady úslužně vyhověly. Muž před procesím nesmekl, byl tedy zjevně hugenot; poslali ho na galeje. Našli na ulici chlapce; protože mu bylo patnáct let a nevěděl, kam hlavu složit, poslali ho na galeje. Jak slavná vláda! Jak veliké století!

Za Ludvíka XV. se v Paříži ztrácely děti; policie je unášela a nikdo nevěděl, k jakým tajemným účelům. Lidé si s hrůzou šeptali strašné domněnky o rudých lázních krále. Barbier[^140] mluví o těchto věcech docela bez přetvářky. Stávalo se, že policisté v honbě za dětmi chytili dítě, které mělo rodiče. Zoufalí otcové pospíšili za policisty. V tomto případě zasáhl parlament a dal pověsit – koho? Snad policisty? Nikoliv. Otce.

## (7)  
Gamén by mohl mít místo v kastovnictví Indie

  

Gaménové jsou bezmála kastou. Možno říci: není gaménem každý, kdo by chtěl.

Slovo _gamén_ bylo poprvé vytištěno a tím přešlo z lidové mluvy do spisovného jazyka v roce 1834. Zjevilo se v knížce nazvané _Claude Gueux_[^141]. Pohoršení bylo velké. Slovo se ujalo.

Důvody, pro které se gaméni navzájem respektovali, jsou velmi různé. Znali jsme jednoho, kterého si vážili a jemuž se obdivovali proto, že viděl, jak z vrcholu notredamské věže spadl člověk; jiného proto, že se mu podařilo proniknout do zadního nádvoří, kde byly právě uloženy sochy z dómu Invalidů, a že z nich „štípl“ kus olova; třetího proto, že viděl, jak se překotil dostavník; a jiného proto, že „se znal“ s vojákem, který by byl málem vypíchl měšťanovi oko.

To vysvětluje výkřik pařížského gaména, hlubokou moudrost, které se nezasvěcenec směje, aniž mu rozuměl: _„Propánakrále, to mám smůlu! Ještě jsem nikoho neviděl spadnout z pátého!“_

Stejně dobrá je odpověď venkovana: „Tatíku, žena vám zemřela; pročpak jste neposlal pro lékaře?“ – „Co si myslíte, pane; my chuďasové si umíráme sami.“ Jako je v této odpovědi obsažena všechna trpnost sedláka, v jiném odseknutí je zas všechna svobodomyslná anarchie předměstského kluka: K smrti odsouzený naslouchá v popravní káře zpovědníkovi. Dítě Paříže zvolá: „Ten je pálený, leze ke křížku!“

Přídavek smělosti, když jde o náboženství, zvyšuje gaménovu sebeúctu. Je důležité být svobodomyslný.

Být přítomen popravě patří k jeho povinnostem. Uličníci ukazují na gilotinu a smějí se. Dávají jí všelijaké přezdívky: Konec polévky – bručounka – matka Azuru – poslední sousto atd. atd. Aby o nic nepřišli, lezou na zdi, šplhají na balkóny, na stromy, zavěšují se na mříže, chytají se komínů. Gamén je rozeným pokrývačem právě tak jako námořníkem. Jemu nenažene strachu ani střecha, ani stožár. Žádná podívaná se nevyrovná náměstí Grève, kde se popravovalo. Populární jména jsou Sanson[^142] a abbé Montès. Pokřikují na odsouzence, aby mu dodali odvahy. Často se mu obdivují. Gaménský poeta Lacenaire, vida statečně umírat hrozného Dautuna, vyřkl slova, v nichž je celá budoucnost: „Žárlím na něho!“ Mezi gamény není znám Voltaire, ale zločinec Papavoine. Politiky i vrahy strká do jednoho pytle. Ctí tradici posledního ustrojení. Vědí, že Tolleron[^143] měl dělnickou čepici, Avril[^144] vydří čapku, Louvel[^145] kulatý klobouk a že starý Delaporte byl lysý a bez klobouku, že Castaing[^146] byl růžovoučký a hezoučký, že Bories[^147] měl romantickou kozí bradku, že Jean Martini si ponechal šle a že Lecouffé se hádal s matkou. _„Nevyčítejte si, kdo to spískal,“_ křikl na ně jakýsi gamén. Jiný, příliš malý, si v davu vyhlédne svítilnu na nábřeží a šplhá na ni, protože chce vidět převoz Debackera. Strážník, který tam má službu, vraští obočí. „Nechte mě tam vylézt, pane strážníku,“ prosí gamén. A aby ho obměkčil, dodává: „Já nespadnu.“ – „Na tom mi houby záleží,“ odpovídá strážník.

Mezi gamény je památná událost důležitou věcí. Svrchovaný obdiv si vyslouží chlapec, který se řízne „až na kost“.

Pěst slušně dopomáhá k úctě. Gamén velmi rád říká: „Mám pořádnou sílu, jen si nemysli.“ Levičák je hoden závisti. Šilhání zjednává respekt.

## (8)  
Milé slovíčko o posledním králi

  

V létě se gamén proměňuje v žábu a k večeru se u Slavkovského a Jenského mostu vrhá z uhelných vleků a z loděk pradlen střemhlav do Seiny, nedbaje přitom nejzákladnějších příkazů studu a policie. Protože strážníci ustavičně číhají, došlo k vrcholně dramatické situaci, která dala vznik bratrskému a památnému zvolání; bylo nejznámější v roce 1830 a gamén jím varoval gaména; skanduje se jako Homérův verš s náznakem melodie téměř nevyjádřitelné jako eleusijský nápěv při oslavách Athény, a shledáš v něm příbuznost s antickým Evoe. Tu jej máte:

_„Héj, Pepí, héj! Je tu fízl, vem roha a ztrať se!“_

Někdy ten usmrkánek – tak si sám říká – dovede číst; někdy dovede také psát, ale vždycky dovede čmárat. Neváhá – bůhvíjakým záhadným vzájemným poučováním – osvojit si všechny dovednosti, které mohou přispět k všeobecnému blahu; od 1815 do 1830 napodobil hudrování krocana; od 1830 do 1848 čmáral po zdech hrušku[^148], jednou večer se vracel Ludvík Filip pěšky domů a viděl kluka, jak se potí a vytahuje na špičky, aby na jeden z pilířů neuillyské brány namaloval obrovskou hrušku. S dobrosrdečností, kterou zdědil po Jindřichu IV., pomohl král gaménovi hrušku dokreslit a se slovy: _„Tady je také hruška“_ dal dítěti louisdor. Gamén miluje povyk. Libuje si ve stavu pobouření. Nemá rád „faráře“. Jednou v Univerzitní ulici dělal jeden z těch kluků dlouhý nos na vrata domu číslo 69. „Proč to děláš právě na tato vrata?“ zeptal se ho mimojdoucí občan. Dítě odpovědělo: „Je tam farář.“ A skutečně tam bydlil papežský nuncius. Přes všechno své voltairiánství se však stane ministrantem, naskytne-li se mu příležitost, a potom uctivě přisluhuje při mši. Jsou stále dvě věci, v nichž je Tantalem a po nichž stále touží, ale nikdy jich nedosahuje: chce svrhnout vládu a dát si přešít kalhoty.

Gamén zná dokonale všechny městské strážníky a dovede je vždycky označit přezdívkou. Vypočítává je na prstech. Studuje jejich zvyky a každého si oznámkuje. Čte v duších policistů jako v otevřené knize. Bez váhání a dlouhého uvažování vám řekne: „Ten a ten je _zrádce_; onen je zlý; ten je _dobrák_; ten je _směšný_“ (všechna ta slova: zrádce, zlý, dobrák, směšný, mají v jeho ústech zvláštní význam) – „ten si myslí, že Nový most patří jemu, a brání _lidem_ procházet se po římse za zábradlím; ten rád tahá _lidi_ za uši“ atd. atd.

## (9)  
Starý duch Galie

  

Něco z toho kluka bylo v Molièrovi, dítěti tržnice; a také v Beaumar­chaisovi. Gaménství je odstín galského ducha. Je-li smíšeno se zdravým rozumem, dodává všemu důraz jako alkohol vínu. Někdy je však na závadu. Homér pořád mele svou, budiž; o Voltairovi by se mohlo říci, že povykuje jako chlapec. Camille Desmoulins[^149] pocházel z předměstí. Championnet[^150], který napadal zázraky, byl dítětem pařížské dlažby; zamlada kropíval sloupoví kostela Saint-Jean-de-Beauvais a Saint-Étienne-du-Mont a rozuměl si dostatečně s ostatky svaté Jenovéfy, aby mohl poroučet krvi svatého Januaria.

Pařížský gamén je uctivý, ironický a drzý. Má špatné zuby, protože je špatně živený, a má pořád něco se žaludkem; má krásné oči, protože je vtipný. I před Jehovou by vyskákal po jedné noze schody do ráje. Dovede se prát. Jeho růst nezná překážek. Hraje si ve strouze, ale rázem se vztyčí, jakmile zvětří bouřku; jeho drzost nevyprchá ani v dešti kulí; z uličníka se stává hrdina; jako malý Théban potřásá lví hřívou; bubeníček Bara byl také pařížský gamén. Volá: „Kupředu!“ jako kůň v Písmu říká: „Vah!“ a ve vteřině se z kluka stává obr.

Dítě stoky i ideálu; změřte rozpětí od Molièra k Barovi.

Jedním slovem, gamén je lidská bytost, která se baví, protože je nešťastná.

## (10)  
Ecce Paříž, ecce homo[^151]

  

Shrneme-li všechno jednou větou, je dnešní pařížský gamén tím, čím byl graeculus[^152] v Římě, je to národ – dítě, které má na čele vrásku starého světa.

Gamén je půvabem národa, ale zároveň i jeho nemocí. Nemoc je nutno léčit. Jak? Světlem.

Světlo ozdravuje.

Světlo zapaluje.

Všechno ušlechtilé vyzařování lidské společnosti vychází z vědy, z písemnictví, z umění, ze vzdělávání. Vytvářejte lidi, vytvářejte lidi. Osvěťte je, aby vás zahřáli. Dříve nebo později se vnutí skvělá otázka všeobecného vzdělání s neodolatelnou silou absolutní pravdy; a tehdy ti, kdo budou vládnout pod dohledem francouzské myšlenky, budou nuceni se rozhodnout: děti Francie, nebo gaméni Paříže; plameny světla, nebo bludičky v temnotách.

Gamén znamená Paříž a Paříž znamená svět.

Paříž je totiž součet všeho. Paříž je strop lidského pokolení. Celé to zázračné město je zkratkou mrtvých i živých mravů. Kdo vidí Paříž, jako by viděl podnož dějin s nebem a souhvězdími nad hlavou. Paříž má Kapitol – radnici; Parthenon – chrám Notre-Dame, aventinský pahorek – předměstí Saint-Antoine, Asinarium – Sorbonnu, Pantheon – Panteon, je tu též via Sacra, posvátná cesta – bulvár Italiens, Věž větrů – veřejné mínění; a Gemonie[^153] nahrazuje zesměšněním. Její majo se jmenuje hejsek, její Zátibeřan je člověk z předměstí, její hammal je trhovecký nosič, její lazzarone se jmenuje zloděj a její cockney se nazývá fintil. Všechno, co najdete jinde, je také v Paříži. Dumarsaisova rybářka si v ničem nezadá s Euripidovou prodavačkou bylin, Veianus, diskobolos, ožívá v provazolezci Foriosovi, Therapontigonus Miles by se mohl zavěsit do granátníka Vadeboncoeura, Damasippos, obchodník s uměleckými předměty, by byl šťasten u pařížských starožitníků, Vincennes by právě tak uvěznily Sokrata, jako by byla Agora zabásla Diderota; Grimod de la Reynière připravil poprvé roštěnku jako Curtillus mořského ježka; pod klenutím oblouku na náměstí Étoile vidíme visutou hrazdu, se kterou se setkáváme v Plautovi, polykač mečů z athénské poikilé, s nímž se sešel Apuleius, je obrazem polykače šavlí na Pont-Neuf, Rameauův synovec a příživník Curculio jsou jako dvojčata, parazit Ergasilos by se dal Aigrefeuillem přivést na hody ke Cambacérèsovi; čtyři římští šviháci, Alcesimarchus, Phoedromus, Diabolus a Argyrippus se vracejí z maškarády v Courtille v poštovním voze Labatutově; Aulus Gellius by se nezastavil déle před Congriem než Charles Nodier před Kašpárkem; Marton není tygřice právě tak, jako Pardalisca nebyla drak; šprýmař Pantolabus si dobírá v kavárně světáka Nomentana, Hermogenés je tenorem na Champs-Elysées a nedaleko něho v šaškovské čepici žebrá chudák Thrasius; dotěravec, který vás v Tuileriích chytí za knoflík kabátu, vás přiměje opakovat mu po dvou tisících letech slova Thesprionova: _quis properantem me prehendit pallio_[^154]), víno suresneské směšně napodobuje víno albské; Désaugierova číše plná až po okraj si v ničem nezadá s velkým pohárem Balatronovým. Père-Lachaise vyzařuje za nočních dešťů stejnou záři jako Esquilinum a hrob chuďasa zakoupený za pět franků rovná se vypůjčené rakvi otroka.

Hledejte něco, co by v Paříži nebylo. Trofoniův[^155] džbánek neobsahuje nic jiného, než co najdete v Mesmerově magnetické vaničce; Ergafilas ožívá v Cagliostrovi, brahmán Vâsaphantâ se vtěluje do hraběte Saint-Germain; na hřbitově v Saint-Médard se dějí stejné zázraky jako v Umumijské mešitě v Damašku.

Paříž má Ezopa v Mayeuxovi[^156] a Canidii[^157] ve slečně Lenor­man­dové[^158]. Děsí se jako Delfy při záblescích věšteckého vidění; roztáčí stolečky jako Dodona třínožku. Usazuje na trůn grizetu jako Řím kurtizánu. Celkem vzato, je-li Ludvík XV. horší než Claudius, je paní Dubarryová přece jen lepší než Messalina. Paříž v nevídaném typu spojuje všechno, co už žilo a s čím jsme se již dávno setkali: řeckou nahotu, hebrejský vřed a gaskoňský vtip. Smíchává Diogena, Joba a šaška, obléká strašidlo do starých Čísel _Constitutionnelu_ a vytváří Chodruca Duclose[^159].

Ačkoliv Plutarchos řekl, že _tyran celkem nestárne_, přece Řím za doby Sullovy a Domitianovy slevoval a rád přiléval vodu do vína. Tiber se přeměnil v Léthé, smíme-li věřit poněkud doktrinářské chvalořeči Vara Vibisca: _Contra Gracchos Tiberim habemus. Bibere Tiberim, id est seditionem oblivisci_[^160]. Paříž vypije denně milión litrů vody, ale to jí nebrání, aby příležitostně nebubnovala a nezvonila na poplach.

Ale jinak je Paříž dobré děcko. Všechno přijímá královsky: není vybíravá, pokud se týká Venuše, a její Kallipygé[^161] je hotentotská; Paříž udílí milost, jen když se směje; ošklivost ji rozveseluje, znetvořenost ji rozesmává, neřest ji baví; buďte směšný, a budete si moci dovolit být směšný; ani pokrytectví – tento svrchovaný cynismus – ji nepobouří; je tak učená, že si nezacpe nos před Basiliem a nepohoršuje se nad Tartuffovou modlitbou, zrovna tak jako Horatius nedbá Priapova škytnutí. V profilu Paříže nechybí ani jediný rys z tváře světa. Tančírna Mabile není sice místem pro polymnický tanec, ale překupnice nespustí oka z grizetky stejně jako kuplířka Staphyla číhala na pannu Planesium. Brána du Combat není římské Koloseum, ale pořádají se tam rvačky stejně divoké, jako by jim přihlížel Caesar. Syrská hostinská je snad půvabnější než matka Saguetová, ale jestliže chodil Vergilius do římské hospody, David ďAngers, Balzac a Charlet se scházeli v laciné pařížské vývařovně. Paříž vládne. Géniové zde září a kašparům se tu daří dobře. Za hromobití a blesku tudy projíždí Adonai na svém dvanáctikolovém voze; Silén tam vjíždí na oslu. Napište Silén a čtěte Ramponneau[^162].

Paříž je synonymum vesmíru, Paříž jsou Athény, Řím, Sybaris, Jeruzalém, Pantin[^163]. Obsahuje v zkratce kultury všech národů, ale také všechna barbarství. Paříž by se jistě hněvala, kdyby neměla gilotinu. Trocha náměstí Grève nemůže škodit. Čím by byla věčná sláva bez tohoto koření? Naše zákony se díky bohu moudře postaraly, aby krůpěje krve skapávaly na tuto masopustní maškarádu.

## (11)  
Posmívat se, panovat

  

Paříž neomezuje. Žádné město se necítilo tak nadřazeným, aby ještě zesměšňovalo ty, které si podrobuje. _Vám se líbit, Athéňané!_, zvolal Alexandros. Paříž dává více než zákony, určuje módu; Paříž vytváří více než módu, tvoří rutinu. Paříž se může tvářit hloupě, kdykoli se jí uzdá; a někdy si toho přepychu i dopřeje, a pak hloupne celý svět s ní. Potom se Paříž probudí, protře si oči a řekne: Jsem já ale hloupá! a vysměje se lidstvu do očí. Jaký zázrak je to město! Nejpodivnější věcí je, že vznešenost a fraška jsou si zde tak dobrými sousedy, že majestátnost není porušena parodií a že ústa mohou dnes rozezvučet troubu posledního soudu a zítra prostou píšťalu. Paříž se dovede svrchovaně radovat. Srší veselím a její žert třímá žezlo. Vichřice často vzniká z pošklebku. Její výbuchy, její dny slávy, její mistrovská díla, její zázraky a její epopeje sahají až na samou hranici vesmíru právě tak jako její hloupé žvanění. Její smích je sopečný kráter, který zaplaví celý svět. Její vtipy srší jako jiskry. Národům vnucuje stejně své pošklebky jako své ideály. Nejvyšší památníky lidské vzdělanosti snesou její ironii a propůjčují svou věčnost jejímu čtveráctví. Paříž je vznešená; má zázračný 14. červenec, který osvobodil svět; přísahu v Míčovně po ní opakovaly všechny národy; prožila noc 4. srpna, kdy za tři hodiny roztálo tisícileté feudální zřízení; ze své logiky činí vzpruhu jednomyslné vůle; znásobuje se ve všech formách vznešená; svou září naplňuje Washingtona, Kosciuszka, Bolivara, Botzarise, Riega, Bema[^164], Manina, Lopeze[^165], Johna Browna, Garibaldiho; je všude, kde se rozněcuje budoucnost; v Bostonu roku 1779, na ostrově Leonu v roce 1820, v Pešti roku 1848, v Palermu roku 1860; mocné heslo _Svobody_ inspiruje americké hlasatele zrušení otroctví, pohotové k boji na přídi Harper’s Ferry, vlastence v Ankoně shromážděné ve stínu Archi před Gozziho hostincem na břehu mořském; k ní se hlásí Kanaris[^166]; ona zplodila argentinského revolucionáře Quirogu a italského patriota Pisacanu; svobodná Paříž vyzařuje svou velikost po celém světě; její dech to byl, který zavál Byrona do Missolunghi, aby tam umřel, a Mazeta[^167] do Barcelony; je tribunou pod nohou Mirabeauovou a kráterem pod nohou Robespierrovou; její knihy, divadla, umění, věda, písemnictví a její filozofie jsou příručkami všeho lidstva; má Pascala. Régniera. Corneille, Descartesa, Jean Jacques Rousseaua, Voltaira pro okamžik, Molièra pro všechna století; svůj jazyk vkládá do úst celého světa a ten se stává Slovem; v každé mysli burcuje ideu pokroku; osvobozující dogmata, která kuje, vyzbrojují celá pokolení, a z ducha jejích myslitelů a básníků, kteří se postavili do první řady od roku 1789, vyšli všichni hrdinové všech národů; to však jí nikterak nebrání, aby si nezaskotačila. Ohromný génius, kterému říkáme Paříž, mění svět svou září, zatímco uhlem načrtává Bouginierův nos na zeď Théseova chrámu a na pyramidy píše _Zloděj Crédeville_.

Paříž stále cení zuby; nevrčí-li, směje se.

Taková je Paříž. Kouř nad jejími střechami jsou myšlenky celého světa. Hromada bláta a kamení, chcete-li, ale nad tím morální bytost. Je větší než veliká, je nesmírná. Proč? Protože se odvažuje.

Odvážit se; jenom za cenu odvahy dojdeme pokroku.

Všechny ušlechtilé výboje jsou víceméně odměnou za odvahu. Aby vypukla revoluce, nestačí, aby ji Montesquieu tušil, Diderot kázal, Beaumarchais oznamoval, Condorcet vypočítal, Arouet připravil, Rousseau promyslil; bylo třeba, aby se Danton odvážil.

Výkřik: _Odvahu!_ Je jako příkaz _Fiat lux_[^168]! Má-li lidstvo pokročit, je třeba, aby se mu před očima stále vztyčoval vznešený příklad odvahy. Smělost oslňuje dějiny a osvětluje člověka. I jitřenka se odvažuje, když vychází. Pokoušet se, překonávat, naléhat, vytrvat, být věren sám sobě, postavit se tváří v tvář osudu, udivit záhubu, že nám nahnala málo strachu, postavit se nespravedlivé moci, stát pevně a se vzpřímenou hlavou, to jsou příklady, jichž má národ potřebí, to je světlo, které ho rozpaluje. Stejný blesk šlehá z Prométheovy pochodně jako z Cambronnovy lulky.

## (12)  
Budoucnost je utajena v lidu

  

Pařížský lid je i v mužném věku klukem; jaké dítě, takové město; jenom proto jsme právě zkoumali orla ve vrabci.

Znovu zdůrazňujeme, že zvláště v předměstí najdeme pravé pařížské plémě; je tam čistá krev; tam je pravá jeho tvář; tam lid pracuje a trpí a utrpení a práce jsou dvě podoby člověka. Tam je nespočetné množství neznámých bytostí, tam v předměstí se hemží nejpodivnější typy od nosiče z nábřeží Rapée až k pohodnému z Montfauconu. _Fex urbis_, kvasnice města, volá Cicero; _mob_, luza, dodává pohoršený Burke; dav, množství, chátra. Ta slova lehce vyslovíte. Budiž! Co na tom? Vadí mi to, že chodí bosi? Nedovedou číst; tím hůře. Opustíte je proto? Učiníte z jejich nedostatku prokletí? Nemůže světlo proniknout davem? Vraťme se k výkřiku: „Světlo!“ a naléhavě volejme: „Světlo! Světlo!“ Kdoví zdali se neprůsvitnost nestane průsvitnou? Což nejsou revoluce proměnami? Jděte, filozofové, učte, osvětlujte, zapalujte, mluvte hodně nahlas, radostně vyběhněte na výsluní, bratřete se s náměstím, rozhlašujte dobré noviny, rozdávejte slabikáře, vyhlašujte právo, zanotujte Marseillaisu, rozsévejte nadšení, trhejte zelené dubové ratolesti! Rozviřte myšlenku. Dav je možno zušlechtit. Umějme využít nesmírné zápalnosti zásad a ctností, které se v určitých hodinách rozjiskří, vzplanou a chvějí. Použijte bosých nohou, nahých rukou, hadrů nevědomosti, poníženosti a tmy, chcete-li dobýt ideálu. Zadívejte se do lidu a vystihněte pravdu. Hoďte do tavné pece bezcenný písek, po němž šlapete, ať se tam roztaví a vaří; promění se v nádherné křišťálové sklo, kterým Galilei a Newton objeví hvězdy.

## (13)  
Malý Gavroche

  

Asi osm nebo devět let po událostech vyprávěných v druhé části tohoto románu byl na bulváru Temple a v okolí vodárny vídán hoch, kterému bylo tak jedenáct dvanáct let; hoch by byl dosti dobře ztělesňoval načrtnutý ideál kluka; na rtech se mu smálo mládí, ale srdce měl smutné a prázdné.

To dítě strašilo v mužských kalhotech, které však nemělo po svém otci, a v ženské kazajce, kterou nemělo po své matce. Cizí lidé z dobročinnosti oblékli kluka do starých hadrů. A přece měl chlapec otce i matku. Ale otec na něho nemyslil a matka ho vůbec nemilovala. Děti jako on zasluhují soucitu více než kdo jiný, protože jsou sirotky, třebaže mají otce i matku.

Dítě se nikde necítilo tak šťastné jako na ulici. Dlažba byla pro ně měkčí než matčino srdce.

Rodiče je vykopli do světa.

Zařídilo se prostě po svém.

Byl to hlučný, bledý, mrštný, posměvačný chlapec, čilý, ale nevypadal zdravě. Toulal se, zpíval, hrál o fazole, prohledával strouhy, trochu kradl, ale jenom jako kradou kočky a vrabci, vesele se smál, když mu nadávali ničemů, ale zlobil se, když mu někdo řekl „uličníku“. Neměl přístřeší ani chléb, neměl teplo, neměl lásku, ale byl veselý, protože byl volný.

Když tyto ubohé bytosti vyrostou v muže, zachytí je téměř vždycky žernov společenského řádu a rozdrtí je; ale dokud jsou ještě dětmi, unikají mu, protože jsou malé. Všude proklouznou. Ale ať byl chlapec sebeopuštěnější, každý druhý nebo třetí měsíc si říkal: „A teď se podívám na maminku.“ Opustil bulváry, Cirque, bránu Saint-Martin, sestoupil na nábřeží, došel na předměstí až k Salpêtrière, a kde se zastavil? Právě před domem s dvojitým číslem 50–52, který čtenář už zná, před Gorbeauovým barákem.

V této době byl barák 50–52, jindy opuštěný a věčně ozdobený cedulí: „Byty k pronajmutí“, zvláštní náhodou obydlen několika nájemníky, kteří, jak tomu v Paříži velmi často bývá, se vzájemně nestýkali. Všichni patřili k chudině, která počíná zadluženým měšťánkem a sestupuje od bídy k bídě do nejspodnějších vrstev až ke dvěma zjevům, kterými končí všechny plody civilizace, k metaři, který odklízí bláto, a hadráři, který sbírá cáry.

„Hlavní nájemnice“ z doby Jeana Valjeana už zemřela a byla nahrazena sice jinou, ale docela stejnou. Kterýsi filozof řekl: starých bab je vždycky dost.

Tato nová stařena se jmenovala paní Burgonová a v životě neprožila nic pozoruhodného kromě dynastie tří papoušků, kteří postupně vládli jejímu srdci.

Nejbídnější mezi těmi, kdo obývali barák, byla čtyřčlenná rodina: otec, matka a dvě již dost odrostlé dcery: všichni čtyři bydlili v podkrovní světnici, v jedné z oněch děr, o kterých jsme již mluvili.

Rodina byla na první pohled nápadná jenom bídou. Když otec najímal podkrovní světnici, řekl, že se jmenuje Jondrette. Krátce po přistěhování, které se podle památného výroku hlavní nájemnice podobalo stěhování ničeho, řekl Jondrette ženě, která jako její předchůdkyně byla zároveň domovnicí a metla schody: „Matko, kdyby se někdo náhodou přišel přeptat na Poláka, Itala nebo na Španěla, tak to jsem já.“

Byla to rodina lehkomyslného chuďasa. Kdykoli k nim chlapec přicházel, nacházel tam bídu s nouzí, ale bez úsměvu, což bylo ještě smutnější; tma v krbu a chlad v srdcích. Když vstupoval, tázali se ho: „Odkud přicházíš?“ Odpovídal: „Z ulice.“ Když odcházel, tázali se ho: „Kam jdeš?“ Odpovídal: „Na ulici.“ Matka mu říkávala: „Co tu vlastně chceš?“

To dítě žilo v nedostatku něhy jako bledá rostlina vzešlá ve sklepě. Netrpělo tím a na nikoho se pro to nehněvalo. Vlastně ani netušilo, jací by jeho rodiče mohli být.

Zato matka milovala obě jeho sestry.

Zapomněli jsme říci, že se na bulváru Temple tomu chlapci říkalo malý Gavroche. Proč se jmenoval Gavroche? Snad proto, že se jeho otec jmenoval Jondrette.

Zdá se, že některé rodiny jsou pudově vedeny ke zpřetrhávání pout.

Světnice, kterou Jondrette s rodinou obýval v Gorbeauově baráku, byla poslední na konci chodby. Vedle, v jiné světnici, bydlil velmi chudý mladík, kterému říkali pan Marius.

Povězme, kdo byl pan Marius.

  

[^138]: Obr z Camoẽsových „Lusovců“.

[^139]: Postava z Horatiových „Listů“. H. sám (celým jménem Quintus Horatius Flaccus) miloval venkov.

[^140]: Ve svém „Deníku“ (1847–56).

[^141]: Hugův román z r. 1834.

[^142]: Pařížský kat.

[^143]: Člen tajného spolku teroristů.

[^144]: Zloděj a vrah.

[^145]: Vrah vévody berryjského.

[^146]: Travič.

[^147]: Jeden ze čtyř „larochellských seržantů“ (stateční karbonáři popravení 1822 v Paříži).

[^148]: Karikatura Ludvíka Filipa.

[^149]: Řečník a spisovatel, novinář Revoluce.

[^150]: Generál; dobyl za Revoluce Neapol a zřídil z ní republiku. Krev sv. Januaria v neapolské katedrále třikrát v roce vřela. Když jednou kněží chtěli zázrak vynechat, aby popudili lidi proti Francouzům, Championnet pohrozil bombardováním města a zázrak se udál.

[^151]: Ejhle Paříž, ejhle člověk.

[^152]: Řekáček – pohrdavá zdrobnělina.

[^153]: Schody z Kapitolu, na nichž vystavovali mrtvoly popravených, než je hodili do Tiberu.

[^154]: Kdo mě to chytá za kabát, když spěchám? (lat.)

[^155]: Boiótský bůh, věštící v lebadejských slujích, napájel tazatele z podzemních pramenů.

[^156]: Často karikovaný hráč.

[^157]: Římská čarodějnice.

[^158]: Slavná věštkyně.

[^159]: Výstředně se oblékající hejsek.

[^160]: Proti Gracchům máme Tiber. Pít z Tiberu znamená zapomenout na svody.

[^161]: Venuše s krásnými boky.

[^162]: Oblíbený písničkář.

[^163]: Město sev. od Paříže, jeviště hrdinného odporu obránců hlavního města proti spojeneckým vojskům v r. 1814.

[^164]: Maďarský generál, bojoval proti Rakušanům 1845 za svobodu Maďarska.

[^165]: Paraguayský prezident, bojoval proti Argentině a Brazílii za osvobození své země.

[^166]: Řecký revolucionář podobně jako Botzaris.

[^167]: Franc. lékař, vyslaný jako člen lékařské mise do Barcelony studovat mor, zemřel brzy po příjezdu do města (1821).

[^168]: Budiž světlo (lat.).
