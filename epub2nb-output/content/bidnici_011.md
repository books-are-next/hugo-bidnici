---
title: KNIHA PÁTÁ Na šikmé ploše
contentType: prose
---

## (1)  
O pokroku ve výrobě ozdob z černého skla

Co se stalo s matkou, která podle vyprávění lidí v Montfermeil opustila své dítě? Kde byla? Co dělala?

Když nechala malou Cosettu u Thénardierových, pokračovala v cestě a došla do Montreuil-sur-Mer.

To bylo, jak si vzpomínáme, v roce 1818.

Fantina odešla ze svého okresu přibližně před dvanácti lety. Montreuil-sur-Mer se změnil. Zatímco Fantina klesala z bídy do bídy, její rodné město vzkvétalo.

Již zhruba dva roky se v městě rozmáhal průmysl, což je pro chudý kraj vždy přínosem.

Na té podrobnosti záleží a považujeme za užitečné se o ní rozpovídat – řekněme dokonce, že ji chceme zdůraznit.

Od dávných dob se v Montreuil-sur-Mer vyráběla imitace anglického žetu a německého černého skla. Tento průmysl stále jen živořil, protože materiál byl drahý, a to ovlivňovalo mzdy. V čase, kdy Fantina přišla do Montreuil-sur-Mer, nastal ve výrobě „černého zboží“ neslýchaný převrat. Ke konci roku 1815 se v městě usadil neznámý člověk a přišel na nápad užívat při výrobě místo pryskyřice klovatinu a u náramků nahradit sponky ze spájeného plechu sponkami z plechu tlačeného. Tato docela malá změna znamenala úplný převrat.

Zázračně snížila cenu materiálu, čímž bylo možno za prvé zvýšit mzdy – to bylo pro kraj dobrodiním –, za druhé zlepšit výrobu – to byla výhoda pro spotřebitele –, za třetí prodávat levněji, i když se ztrojnásobil výrobcův zisk.

Tak přinesl jediný nápad trojí výhodu.

Ani ne ve třech letech původce této myšlenky zbohatl, a to bylo dobré; kromě toho obohatil všechny kolem sebe, což bylo ještě lepší. Nebyl z kraje. Lidé nevěděli nic o jeho původu a málo o jeho začátcích.

Říkalo se, že do města přišel s nepatrnou hotovostí, nejvýše s několika sty franků.

Z tohoto kapitálku, který dal do služeb důmyslnému nápadu, zúrodněnému pořádkem a přemýšlením, vybudoval bohatství své i celého kraje.

Když přišel do Montreuil-sur-Mer, byl oblečen, choval se a mluvil jako dělník. Vypravuje se, že v onen prosincový podvečer, kdy se tajně vplížil do městečka Montreuil-sur-Mer s brašnou na zádech a se sukovicí v ruce, vypukl v obecním domě velký požár. Cizinec se vrhl do plamenů a zachránil dvě děti, o nichž se zjistilo, že to jsou děti četnického kapitána. Tak se stalo, že nikdo ani nepomyslil na to, aby ho požádal o průvodní list. Jmenoval se _otec Madeleine_.

## (2)  
Madeleine

Byl to asi padesátiletý muž, vypadal ustaraně a byl to dobrý člověk. To je všechno, co se o něm dalo říci.

Díky rychlému rozvoji průmyslu, který Madeleine tak úžasně vzkřísil, se Montreuil-sur-Mer stal značně důležitým střediskem. Španělsko, které spotřebuje mnoho černého žetu, v něm ročně objednávalo nesmírné spousty zboží. Montreuil-sur-Mer silně konkuroval Londýnu a Berlínu. Zisky otce Madeleina byly takové, že druhý rok mohl vystavět velkou továrnu, v které byly prostorné dílny: jedna pro muže, druhá pro ženy. Kdo měl hlad, mohl se přihlásit a byl jist, že dostane zaměstnání a chléb. Od mužů žádal otec Madeleine dobrou vůli, od žen dobré mravy a ode všech poctivost. Rozdělil dílny, aby oddělil pracovníky podle pohlaví, aby dívky a ženy neměly záminku k hloupostem. V tom směru byl neoblomný. Byl to však jediný názor, při kterém byl poněkud nesnášenlivý. Věděl, že Montreuil-sur-Mer jako sídlo vojenské posádky má dostatečnou příležitost ke zkáze mravů, a proto byl tak přísný. Byl tedy jeho příchod dobrodiním a jeho přítomnost prozřetelností. Před příchodem otce Madeleina všechno v kraji upadalo; teď tam všechno žilo zdravým životem práce. Čilý ruch všechno rozehříval a všude pronikal. Nezaměstnanost a bídu lidé v kraji neznali. I v nejbídnější kapse bylo trochu stříbra, i v nejchudším příbytku trochu radosti.

Otec Madeleine zaměstnával všechny. Žádal jenom jedno: Buďte poctiví! Buďte počestné!

Uprostřed činnosti, jejíž byl příčinou i osou, nastřádal otec Madeleine, jak jsme již řekli, pěkné jmění, ale zdálo se – a to bylo u toho prostého obchodníka značně podivné –, že to není jeho hlavní starost. Bylo zřejmé, že myslí mnoho na jiné a málo na sebe. V roce 1820 se vědělo, že u Laffitta složil na své jméno šest set třicet tisíc franků; ale před tím už vydal víc než milión ve prospěch města a chudých.

Nemocnice byla špatně vybavena; zřídil deset lůžek. Mont­reuil-sur-Mer je rozdělen na horní a dolní město. V dolním městě, kde bydlil, měli jen jednu školu, ohavný barák, který se div nerozpadl; postavil dvě školy: jednu pro dívky, druhou pro chlapce. Ze svých peněz dával oběma učitelům příplatek dvakrát vyšší, než obnášel jejich hubený plat, a když se tomu kdosi podivil, řekl: „Dva nejdůležitější úředníci státu jsou kojná a učitel.“ Na své útraty dal postavit starobinec, zařízení ve Francii tehdy ještě neznámé, zřídil podpůrnou pokladnu pro zestárlé a nemocné dělníky. Protože továrna byla jakýmsi střediskem a vytvořila se kolem ní nová čtvrt, kde se usadilo mnoho chudých rodin, zřídil tam bezplatnou lékárnu.

V prvních dnech, když ho Montreuilští pozorovali, začínaly dobré duše říkat: „Ten chlap chce zbohatnout.“ Když viděli, že zbohatl, a pak v době, než se celému kraji začalo dobře dařit, tytéž dobré dušičky říkaly: „Je to ctižádostivý člověk.“ To se zdálo pravděpodobnější, protože byl nábožný a chodíval i do kostela, čímž se každý tehdejším lidem zalichotil. V neděli chodil pravidelně na tichou mši. Tamější poslanec, který ve všem viděl konkurenci, byl jeho zbožností brzy znepokojen. Poslanec, který byl členem zákonodárného sboru císařství, sdílel náboženské názory jistého oratoriána, známého pod jménem Fouché, pozdějšího vévody otrantského, jehož byl chráněncem a přítelem. V uzavřené společnosti se jemně posmíval Bohu. Když však viděl bohatého továrníka Madeleina chodit v sedm ráno na tichou mši, pomyslil si, že by to mohl být budoucí kandidát, a rozhodl se, že ho předčí; vzal si jako osobního zpovědníka jezuitu a chodil na velkou mši i na nešpory. Ctižádost se v těch dobách zračila v pravém smyslu slova běháním do kostela. Z toho strachu měli prospěch chudí i Bůh, protože ctihodný poslanec zřídil také dvě lůžka v nemocnici; bylo jich tedy dvanáct.

V roce 1819 se jednou ráno po městě rozkřiklo, že na prefektův návrh a v uvážení služeb prokázaných kraji jmenoval král otce Madeleina starostou města Montreuil-sur-Mer. Všichni, kdo prohlašovali o tomto přistěhovalci, že je to „ctižádostivec“, chytili se nadšeně toho jmenování, které mu ostatně kdekdo přál, a křičeli: „Vidíte! Co jsme říkali?“ Celý Montreuil-sur-Mer byl vzhůru. Zpráva byla pravdivá. Za několik dnů se objevilo jmenování v Moniteuru. Druhý den otec Madeleine jmenování odmítl.

Právě v tom roce 1819 se objevilo zboží vyrobené postupem vynalezeným Madeleinem na průmyslové výstavě; na návrh výstavní poroty jmenoval král vynálezce rytířem Čestné legie. Nový rozruch v malém městě! Tak vida! Chtěl kříž! – Pan Madeleine odmítl i kříž.

Ten člověk byl hádankou. Dobré duše ji rozluštily:

„Podle všeho je to dobrodruh.“

Jak jsme viděli, kraj mu vděčil za mnoho, chudí mu vděčili za všechno; o všechno se staral do té míry, že si ho nakonec musili vážit, a byl tak mírný, že si ho všichni musili zamilovat; obzvláště ho zbožňovali jeho dělníci, a on to zbožňování přijímal s jakousi smutnou vážností. V době, kdy se už vědělo, že je bohatý, začali ho příslušníci městské honorace zdravit a v městě se mu říkalo pan Madeleine; dělníci a děti mu nadále říkali _otec Madeleine_. Bylo to oslovení, které ho nejspíš přimělo k úsměvu. Tou měrou, jakou stoupal, začaly pršet pozvánky. „Společnost“ si ho přála mít mezi sebou. Dveře salónů nadutých lidí z Montreuil-sur-Mer, které by před časem neprodyšně zapadly před řemeslníkem, otvíraly obě křídla před milionářem. Všude si ho předcházeli. Odmítl.

Ani tentokrát tím dobré duše nebyly přivedeny do rozpaků. Říkalo se: „Je to nevychovaný člověk, člověk bez vzdělání. Nevíme, odkud pochází. Nedovedl by se ve společnosti chovat. Snad ani číst neumí.“

Když viděli, jak se mu hrnou peníze, říkali, že je to kramář. Když byli svědky, že ty peníze rozdává, tvrdili, že je ctižádostivý. Když viděli, jak odmítá pocty, prohlašovali; je to dobrodruh. Když viděli, že se vyhýbá společnosti, říkali, že je nevychovanec.

V roce 1820, pět let po příchodu do Montreuil-sur-Mer, byly jeho zásluhy o kraj tak zřejmé a přání všeho obyvatelstva tak jednoznačné, že ho král znovu jmenoval starostou města. Pan Madeleine znovu odmítl, ale prefekt jeho odmítnutí nepřijal, všichni přední občané ho přišli poprosit, lidé na ulici ho důrazně žádali, naléhání ze všech stran bylo tak upřímné, že nakonec povolil. Lidé si všimli, že k tomuto rozhodnutí ho nejvíc přiměla poznámka staré babičky, která na něho z prahu svého domu s humorem zvolala: _„Dobrý starosta je užitečná věc. Cožpak by někdo mohl zaváhat, když může lidem prospět?“_

To byl třetí stupeň jeho vzestupu. Otec Madeleine se stal panem Madeleinem; pan Madeleine se stal panem starostou.

## (3)  
Peníze uložené u Laffitta

Jinak zůstal stejně prostý, jako byl prvního dne. Měl šedivé vlasy, vážný pohled, osmahlou pleť dělníka, zamyšlenou tvář filozofa. Obyčejně nosil klobouk se širokým okrajem a dlouhý redingot z těžkého sukna, zapnutý až k bradě. Plnil své starostenské povinnosti, ale jinak žil samotářsky. S málokým promluvil. Vyhýbal se zdvořilostem, zdravil plaše, rychle unikal před lidmi, usmíval se, aby nemusil hovořit, jako by se úsměvem omlouval. Ženy o něm říkaly: „To je dobrácký medvěd!“ Jeho radostí byly procházky v polích.

Jídával vždycky sám a při tom míval před sebou knihu. Měl docela pěknou knihovničku. Miloval knihy; knihy jsou klidní a spolehliví přátelé. Se vzrůstem bohatství se dostavilo víc volného času, a jak se zdá, pan Madeleine ho využíval k tříbení ducha. Lidé pozorovali, že se od příchodu do Montreuil-sur-Mer rok co rok vyjadřuje zdvořileji, uhlazeněji a vlídněji.

Na procházky si rád brával pušku, ale zřídka jí používal. Ale když k tomu někdy přece došlo, střílel přesně, až to děsilo. Nikdy nestřílel neškodného živočicha. Nikdy nestřílel na drobné ptactvo.

Ačkoliv už nebyl mladý, zdálo se, že má úžasnou sílu. Pomohl, kde bylo třeba, zdvihl koně, vytáhl kolo zapadlé do bláta, chytil za rohy odvázaného býka. Při odchodu z domu měl vždycky kapsy plné peněz; a když se vracel, měl je prázdné. Když procházel okolními vesnicemi, rozběhla se otrhaná drobotina vesele za ním a sesypala se na něho jako roj komárů.

Lidé hádali, že kdysi žil na venkově, protože znal mnoho užitečných tajemství, která svěřoval venkovanům. Naučil je ničit obilního mola, poradil jim, aby sýpku pokropili a spáry v podlaze zalili roztokem kuchyňské soli; poučil je, že pilousa lze vypudit tak, že všude, na zdích i ve střechách, v seníku i v domě rozvěsí kvetoucí vratič. Měl různé „recepty“, jak z pole vyhubit koukol, obilnou sněť, vikev, bojínek, ocáskovec, všechen plevel, který dusí obilí. Králíkárnu chránil proti krysám jen pachem morčete, které do ní vsadil.

Jednoho dne viděl, jak venkované pilně vytrhávají kopřivy. Zadíval se na hromadu s kořeny vytrhaných a již zaschlých rostlin a řekl: „Zvadly. A byl by z nich užitek, kdybyste si s nimi věděli rady. Listí mladých kopřiv je dobrá zelenina, stará kopřiva má vlákno jako konopí a len. Tkanina z kopřiv se vyrovná konopné látce. Nasekanou kopřivu žere ráda drůbež, rozemletá zase chutná dobytku. Po kopřivovém semenu, přimíchaném do krmiva, má dobytek lesklou srst, kořen kopřivy přidaný k soli dává žlutou barvu. Jinak je to dobré seno, které se může dvakrát do roka kosit. A co kopřiva potřebuje? Trochu hlíny, jinak se nemusí ani pěstovat ani ošetřovat. Jenom semeno se nesnadno sklízí, protože vypadává, jakmile dozraje. Jinak nic. Kopřiva by byla užitečná, kdyby se o ni trochu dbalo; člověk ji zanedbává, a ona se stává plevelem. Tedy ji ničí. Jak se lidé podobají kopřivám!“ Po chvilce mlčení dodal: „Přátelé, pamatujte si, že není ani plevele, ani špatných lidí. Jsou jenom špatní pěstitelé.“

Děti ho měly rády také proto, že dovedl vyrábět roztomilé drobnosti ze slámy a z kokosových ořechů.

Kdykoliv viděl dveře kostela potažené černí, vstoupil dovnitř; vyhledával pohřby, jako jiní chodí na křtiny. Vdovství a neštěstí druhého jej přitahovalo, protože byl vtělená laskavost; připojoval se mezi pozůstalé, k rodinám ve smutku, ke kněžím modlícím se nad rakví. Zdálo se, že svým myšlenkám rád dává jako námět smuteční žalmy, plné vidin onoho světa. Dívaje se k obloze, naslouchal skoro toužebně záhadám věčnosti, smutným hlasům, které zpívají na okraji temné propasti smrti.

Konal spoustu dobrých skutků skrytě, jako se skrytě dopouštíme skutků zlých. Večer chodíval tajně do domů chudých. Když se pak chuďas vrátil do své podkrovní světnice, shledal, že v jeho nepřítomnosti někdo otevřel dveře, často i násilím. Chuďas vykřikl: „Byl tu zloděj!“ Vstoupil a první věc, kterou spatřil, byl zlaťák zapomenutý na některém kusu nábytku. „Zloděj“, který tam vnikl, byl otec Madeleine.

Byl vlídný a smutný. Lidé říkali: „Je to boháč, ale netváří se pyšně. Je to šťastný člověk, ale nevypadá spokojeně.“

Někteří lidé se domnívali, že je to tajemná osobnost, a tvrdili, že nikdo nesmí vstoupit do jeho pokoje, který je hotová poustevna, s přesýpacími hodinami a zkříženými hnáty a lebkami místo ozdob. Hodně se o tom povídalo, povídalo se tolik, že několik mladých elegantních a zlomyslných žen z  Montreuil-sur-Mer k němu jednoho dne přišlo a žádalo: „Pane starosto, ukažte nám svůj pokoj. Říká se, že je to jeskyně.“ Pan Madeleine se usmál a ihned je zavedl do „jeskyně“. Byly potrestány za svou zvědavost. Byl to pokoj zařízený docela obvyklým mahagonovým nábytkem, v podstatě ošklivým, jako bývá všechen nábytek toho druhu, a vylepený tapetou po dvanácti sou. Dámy neviděly nic zvláštního kromě dvou svícnů starodávného tvaru, které byly ze stříbra a – jak se maloměstsky vyjádřily – „měly punc“.

Nicméně se i nadále říkalo, že nikdo nesmí vstoupit do jeho pokoje, že je to poustevna, cela, brloh, hrobka.

Stejně si lidé šeptali, že má „ohromné“ peníze uložené u Laffitta s tou zvláštní podmínkou, že si je může kdykoliv neprodleně vyzvednout, takže, dodávali, pan Madeleine může přijít k Laffittovi třeba ráno, podepsat stvrzenku a v deseti minutách odnést dva nebo tři milióny. Ve skutečnosti se ty „dva nebo tři milióny“ scvrkly – jak jsme už řekli – na šest set třicet nebo čtyřicet tisíc franků.

## (4)  
Pan Madeleine nosí smutek

Na počátku roku 1821 přinesly noviny zprávu o smrti Myriela, biskupa v Digne, kterého lid nazýval _monsignorem_ _Lidumilem_ a který zemřel jako světec ve věku dvaaosmdesáti let.

Abychom byli podrobnější než noviny, dodejme, že dignský biskup několik roků před svou smrtí oslepl a byl ve své slepotě spokojen, neboť měl u sebe svou sestru.

Jen mimochodem řekněme, že být slepý a být milovaný je opravdu na této zemi, kde nic není úplného, jedna z nejpodivuhodněji vzácných tváří lidského štěstí. Mít neustále kolem sebe ženu, dceru, půvabnou bytost, která je zde proto, že ji potřebujeme, a proto, že se ona bez vás nemůže obejít, cítit se nepostradatelný pro toho, jehož přítomnost je pro nás nezbytná, moci stále měřit její lásku délkou času, který nám věnuje, a říci si: poněvadž mi obětuje všechen svůj čas, dává mi tím celé své srdce; nevidět její tvář, ale smět číst její myšlenky, uvědomovat si věrnost té bytosti, když celý svět pro nás propadl v temnotu, vnímat šelest jejího šatu jako šum křídel, slyšet, jak přechází, odchází, vstupuje, mluví, zpívá, a myslit si, že jsme středem těch kroků, těch slov a zpěvu, přesvědčovat se o své přitažlivosti, cítit se tím mocnější, čím jsme slabší, stát se ve své slepotě jakoby zářivou temnotou, okolo níž tento anděl krouží, v tom je blaženost, které se máloco vyrovná. Nejvyšší štěstí života je přesvědčení, že jsme milováni; milováni pro sebe samé, lépe řečeno, milováni navzdory sobě samým; slepý je o tom přesvědčen. V tom soužení přijímáme každou úsluhu jako pohlazení. Schází nám něco? Ne. Neztratili jsme světlo, máme-li lásku. A jakou lásku! Lásku, která klíčí jen a jen ze ctnosti. Není slepoty, kde trvá jistota. Tápající duše hledá příbuznou duši a nalézá ji. A tato nalezená a osvědčená duše je žena. Čísi ruka vás podpírá, je to její ruka; čísi ústa se dotkla vašeho čela, jsou to její ústa; slyšíte nablízku dech, je to ona. Jaké opojení přijímat všechno od ní, od jejího zbožňování až po její soustrast, nebýt nikdy opuštěný, mít líbeznou křehkost, která vám pomáhá, opírat se o nekolísající třtinu, dotýkat se vlastníma rukama prozřetelnosti a smět ji vzít do náruče – ji – hmatatelného Boha! Srdce, záhadný nebeský květ, otvírá svá tajemství. Za všechno světlo bys nedal takovou tmu. Duše, strážný anděl, je tu, neustále je tu; poodejde-li, pak se zase bezpečně vrátí; vytrácí se jako sen a objevuje se znova jako skutečnost. Cítíme vřelost, která nás obklopuje. Překypujeme pohodou, radostí a nadšením; sami jsme zářením v temnotách. Tisíce drobných pozorností. Bezvýznamné maličkosti, které v té nicotě nabývají ohromné důležitosti. Nejnevýslovnější přízvuk ženského hlasu vás konejší a nahrazuje svět, který pro vás zmizel. Jste laskáni duší. Nic nevidíte a cítíte, že jste zbožňováni. Je to ráj v temnotách.

A z tohoto ráje přešel monsignore Lidumil do ráje skutečného.

Oznámení o jeho smrti bylo vytištěno v místních novinách města Montreuil-sur-Mer. Pan Madeleine se nazítří objevil v černém, se smuteční páskou na klobouku.

Ve městě si všimli, že pan Madeleine nosí smutek, a začali povídat. Jako by paprsek ozářil původ pana Madeleina. Vyvodili z toho, že je nějak spřízněn s ctihodným biskupem. _Nosí smutek po biskupovi z Digne_, říkalo se v salónech; to pana Madeleina v očích velkého světa v Montreuil-sur-Mer velice povzneslo a dodalo mu náhle jisté vážnosti. Místní společnost pomýšlela zrušit karanténu pana Madeleina, pravděpodobně příbuzného Jeho Milosti pana biskupa. Pan Madeleine si všiml povýšení, kterého se mu dostalo, podle hlubších poklon starých a líbeznějších úsměvů mladších žen. Jednou večer jakási stará dáma z toho malého velkého světa, předpokládajíc, že její zvědavost opravňuje starobylost jejího rodu, osmělila se položit mu otázku:

„Pan starosta je bezpochyby bratranec zesnulého biskupa z Digne?“

„Ne, madame,“ řekl.

„Vy však,“ pokračovala vznešená paní, „po něm nosíte smutek?“

Pan Madeleine odpověděl: „To proto, že jsem ve svém mládí byl sluhou v jeho rodině.“

A ještě něčeho si lidé všimli; kdykoli totiž prošel městem nějaký potulný savojský hoch – Savojáčkové tam vymetali komíny –, pan starosta si ho dal zavolat, vyptal se ho na jméno a obdaroval ho penězi. Savojští chlapci si to navzájem řekli a přicházeli do Montreuil v celých zástupech.

## (5)  
Neurčité blýskání na obzoru

Časem všechny námitky pomalu mizely. Podle zákona, kterému podléhají všichni, kdo se povznesli, i pana Madeleina zprvu očerňovali a pomlouvali, pak ho jen svévolně uráželi, později ho obmýšleli zlomyslnostmi, které se nakonec rozplynuly vniveč; pan Madeleine si vydobyl úctu všech, úctu úplnou a srdečnou, a přišla chvíle, kolem roku 1821, kdy slůvko ‚pan starosta‘ se v Montreuil-sur-Mer vyslovovalo téměř s takovým přízvukem, jako se ‚Jeho biskupská Milost‘ vyslovovalo v Digne v roce 1815. Z okolí na deset mil kolem dokola přicházeli lidé na poradu k panu Madeleinovi. Srovnával spory, radil k zastavení procesů, smiřoval nepřátele. Každý ho právem považoval za soudce. Zdálo se, že má v duši knihu přirozených zákonů. Byla to přímo nákaza úcty, která v šesti nebo sedmi letech čím dál tím víc zachvacovala celý kraj.

Jen jediný muž v městě a v celém kraji té nákaze nikterak nepodléhal, a ať otec Madeleine dělal cokoliv, ten muž zůstával k jeho činům chladný, jako by ho burcoval a znepokojoval nepodplatitelný a neomylný pud. Opravdu, někteří lidé jako by byli obdařeni zvířecím pudem, čistým a neporušeným jako každý pud, který probouzí odpor i náklonnost a osudově odpuzuje dvě povahy, neváhá a není zmaten, který si nikdy nic nesmlčí a nezalže a vidí i ve tmě, je ne­omylný, vítězný, nepřístupný všem rozumovým radám a který, ať se osudy utvářejí jakkoliv, upozorní tajně člověka psa na přítomnost člověka kočky a člověka lišku na přítomnost člověka lva.

Když se pan Madeleine procházíval ulicemi, klidný, laskavý a provázený požehnáním všeho lidu, mnohokrát se za ním najednou obrátil urostlý muž v ocelově šedém kabátě, ozbrojený velkou holí, v klobouku se sklopenou střechou, a sledoval ho zrakem, dokud Madeleine nezašel, pak zkřížil ruce, potřásl hlavou a vyšpulil rty až k nosu s výmluvným úšklebkem, kterým jako by chtěl říci:

„Kdo je ten člověk? Jsem si jist, že jsem ho už někde viděl. Ze mě si rozhodně blázna dělat nebude.“

Tento vážný muž téměř hrozivé důležitosti byl jedním z těch lidí, kteří, i když je zahlédneme jen letmo, upoutávají pozornost.

Jmenoval se Javert a byl u policie.

V Montreuil-sur-Mer zastával namáhavý, ale užitečný úřad policejního inspektora. Neviděl Madeleinovy začátky. Javert vděčil za své místo, které zastával, přímluvě pana Chabouilleta, tajemníka státního ministra hraběte Anglèse, tehdejšího policejního prefekta v Paříži. Když přišel do Montreuil-surMer, měl průmyslník Madeleine už velký majetek a z otce Madeleina se stal pan Madeleine.

Někteří policejní úředníci mají v tváři zvláštní výraz, v němž se obráží podlost a zároveň vědomí vlastní svrchovanosti. Javert měl takový výraz, ale podlost v něm nebyla.

Jsme přesvědčeni, že kdyby v duších bylo možno čísti, zjistili bychom velmi podivuhodnou věc; že totiž každý jedinec lidského rodu má svého dvojníka mezi zvířaty; a snadno bychom si uvědomili ten fakt, že od mlže až po orla, od prasete až k tygrovi jsou všechna zvířata v člověku a že v každém člověku se tají některé z nich. Někdy dokonce několik najednou.

Zvířata jsou jen jinou podobou našich ctností a našich nepravostí, které nám bloudí před očima jako viditelné přízraky našich duší. Bůh nám je ukazuje, aby nás přiměl k přemýšlení.

Ale protože zvířata jsou pouhé stíny, neobdařil je Bůh schopností zdokonalovat se výchovou v pravém smyslu slova; k čemu by to bylo? Naproti tomu našim duším, které jsou skutečností a mají svůj vlastní cíl, dal Bůh rozum, to znamená možnost výchovy. Náležitou výchovou lze vždy z kterékoli duše vydobýt užitek, který se v ní tají.

To říkáme samozřejmě z omezeného hlediska zjevného pozemského života, aniž předem rozhodujeme hlubokou otázku dřívější či pozdější existence tvorů, kteří nejsou lidmi. Viditelný subjekt nikterak neopravňuje myslícího člověka popírat subjekt skrytý. S touto výhradou můžeme pokračovat.

Připustíte-li nyní, že se v každém člověku tají nějaké zvíře, snadno dojdeme k tomu, kdo byl policejní inspektor Javert.

Asturští sedláci jsou přesvědčeni, že v každém vlčím vrhu je jeden pes, kterého vlčice pohltí, protože by později zadávil vlčata.

Dejte lidskou podobu tomu psu z vlčice, a bude to Javert.

Javert se narodil ve vězení vykládačce karet, jejíž muž byl na galejích. Když vyrůstal, uvědomoval si, že je vyřazen z lidské společnosti, a trápil se, že k ní nikdy nebude patřit. Pozoroval, že společnost neúprosně odmítá dvě vrstvy lidí: ty, kteří ji napadají, a ty, kteří ji chrání; mohl si vybrat jen z těchto dvou vrstev, současně v sobě cítil smysl pro přísnost, pořádek a počestnost, smysl znásobený nevýslovnou nenávistí k tulákům, z nichž pocházel. Dal se k policii. Měl úspěch. Ve čtyřiceti letech se stal inspektorem.

V mládí byl zaměstnán na galejích v jižní Francii.

Než budeme pokračovat, dohodněme se o významu slova lidská podoba, kterou jsme před chvílí přisoudili Javertovi.

Lidskou podobu Javertovu tvořil tupý nos s dvěma hlubokými nozdrami, ke kterým stoupaly po obou tvářích ohromné licousy. Nebylo volno tomu, kdo spatřil poprvé ty dva lesy a ty dvě sluje. Když se Javert smál – to se stávalo zřídka a působilo to děsivě –, jeho úzké rty se odchlípily a ukázaly nejenom zuby, ale i dásně, a okolo nosu se mu prohloubily široké a děsné vrásky jako na tlamě divoké šelmy. Vážný Javert se podobal doze; smál-li se, byl to tygr. Měl malou lebku, velké sanice, vlasy zakrývající čelo a spadající až k obočí, mezi očima hlubokou vrásku jako znamení hněvu, temný pohled, zaťaté rty, které nevěstily nic dobrého, výraz vášnivě panovačný.

Ten muž byl složen ze dvou velmi prostých a poměrně dobrých vlastností, ale přeháněním z nich dělal vlastnosti špatné. Byly to úcta k vrchnosti a nenávist ke vzpouře; v jeho očích byla krádež, vražda a všechny zločiny jen různými tvářemi vzpoury. Slepě a hluboce důvěřoval všem, kdo zastávali nějaký státní úřad, od ministerského předsedy až k polnímu hlídači. A v opovržení, nechuti a ošklivosti měl všechny lidi, kteří jednou překročili zákonnou hranici zla. Neznal výjimky a nepřipouštěl námitky. O jedněch říkával:

„Úředník se nemůže mýlit, úřední osoba má vždycky pravdu.“

O těch druhých říkával:

„Ti jsou neodvratně ztraceni. Stejně nejsou k ničemu dobrému.“

Plně sdílel názor těch, kdo libujíce si v krajnostech přisuzují lidským zákonům moc zatracovat nebo zatracené odhalovat a umisťují řeku Styx na dno lidské společnosti. Byl stoik, rázný a přísný; smutný a ponořený do sebe; ponížený i pánovitý jako všichni fanatici. Jeho pohled byl chladný a zavrtával se jako nebozez. Celý jeho život vystihovala dvě slova – bdít a střežit. Našel vždycky přímou cestu i v nejspletitějších záhadách; byl si vědom své užitečnosti, úřad mu byl náboženstvím; byl to špehoun, jako jiný je kněz. Běda tomu, kdo mu padl do ruky! Byl by zatkl svého otce při útěku z galejí a byl by udal svou matku, kdyby chtěla utéci z káznice. A byl by to udělal s vnitřním uspokojením, jaké poskytuje ctnost. K tomu všemu vedl život plný odříkání, samoty, sebezapření, cudnosti, bez jakéhokoli rozptýlení. Bylo v něm neukojitelné vědomí povinnosti, policie chápaná tak, jako chápali Sparťané Spartu, byl nelítostná stráž, divoká počestnost, chladný vyzvědač, Brutus a Vidocq[^84] v jedné osobě.

Celá Javertova osobnost prozrazovala člověka, který číhá a který se skrývá. Mystické učení Josefa de Maistre, které svou vznešenou kosmogonií kořenilo vládní časopisy, by o Javertovi neopominulo říci, že je symbolem. Nebylo mu vidět čelo, ztrácející se pod kloboukem, nebyly mu vidět oči ukryté pod obočím, nebyla vidět brada tonoucí ve velkém nákrčníku, nebyly vidět ruce schované v rukávech a nebyla vidět hůl nošená pod kabátem.

Ale v pravou chvíli najednou všechno jako by vylezlo z úkladné zálohy na světlo; hranaté a nízké čelo, zkázonosný pohled, hrozivá brada, ohromné ruce a strašný obušek.

I když nenáviděl knihy, přesto je ve vzácných chvílích volna četl; proto nebyl zcela nevzdělaný. Bylo to patrno z jeho přehnaného vyjadřování.

Řekli jsme, že neměl nectností. Byl-li sám se sebou spokojen, dopřál si šňupeček tabáku. To byla jeho jediná lidská slabost.

Snadno pochopíme, že Javert byl postrachem toho druhu lidí, které výroční zpráva ministerstva spravedlnosti uvádí pod záhlavím: _Tuláci_. Ti, jakmile zaslechli Javertovo jméno, dávali se na zběsilý útěk; a když spatřili Javertovu tvář, kameněli hrůzou.

Takový to byl strašný člověk.

Javert byl okem, které neustále pozorovalo pana Madeleina. Okem plným podezření a dohadů. Konečně si toho pan Madeleine všiml, ale zdálo se, že tomu nepřikládá důležitosti. Ani se Javerta nevyptával, ani ho nevyhledával, a jeho nepříjemný a tíživý pohled snášel, jako by nic nepozoroval. Jednal s Javertem jako s každým, nenuceně a vlídně.

Podle několika slov, která Javertovi uklouzla, se dalo soudit, že ze zvědavosti, vrozené tomu druhu lidí a vedené pudem i vůlí, tajně pátral po stopách dřívějšího života pana Madeleina.

Zdálo se, že leccos ví, a v narážkách občas naznačoval, že kdosi sháněl jisté informace v jistém kraji o jisté zmizelé rodině. Jednou dokonce sám pro sebe prohodil:

„Myslím, že už ho mám!“ Pak celé tři dny nepromluvil ani slova a byl pohřížen do svých myšlenek. Nit, o které se domníval, že už ji drží, se patrně přetrhla.

Ostatně – a to jsme nuceni říci, abychom zmírnili slova, jejichž smysl by se mohl stát příliš všeobecný – v lidské bytosti nemůže být nic opravdu neomylného, a právě pud může být zmaten, odvrácen z pravé stopy a sveden. Jinak by byl pud vyšší než rozum, a zvířata by měla vyšší inteligenci než lidé.

Javert byl zřejmě trochu zaražen přirozeným klidem a lhostejností pana Madeleina.

A přece se jednou zdálo, že jeho podivné způsoby na pana Madeleina zaúčinkovaly.

## (6)  
Starý Fauchelevent

Jednou zrána procházel pan Madeleine nedlážděnou uličkou v Montreuil-Sur-Mer. Zaslechl hluk a po několika krocích spatřil hlouček lidí. Zamířil k nim. Právě tam padl kůň a strhl pod vůz starce, který ho vedl, jakéhosi Faucheleventa.

Fauchelevent byl jedním z mála nepřátel, které tou dobou pan Madeleine ještě měl. Když Madeleine přišel do kraje, Fauchelevent, bývalý soudní písař a téměř vzdělaný sedlák, měl obchod, kterému se začalo špatně dařit. Fauchelevent viděl, jak obyčejný dělník bohatne, zatímco on, pán, chudne. Záviděl mu a dělal, co mohl, nevynechávaje jediné příležitosti, aby Madeleinovi uškodil. Potom přišel úpadek a opuštěnému staříkovi bez rodiny a dětí zbyla jen kára a kůň, i živil se povoznictvím.

Kůň si zlomil obě zadní nohy a nemohl se zvednout. Stařík uvázl pod vozem mezi koly. Upadl tak nešťastně, že mu vůz celou váhou ležel na prsou. Na káře byl dosti těžký náklad. Starý Fauchelevent bolestně chrčel. Marně se ho pokoušeli vytáhnout. Stačilo počínat si zmateně, nešikovně mu přispět na pomoc, nepatřičně trhnout, a starý Fauchelevent by byl rozmačkán. Mohli ho vyprostit jen tak, že by nazdvihli vůz zespoda. Javert, který se právě k té nehodě naskytl, poslal pro hever. Vtom se objevil pan Madeleine. Lidé s úctou ustupovali.

„Pomoc!“ chrčel děda Fauchelevent. „Kdo se smiluje a zachrání starce?“

Pan Madeleine se obrátil k přihlížejícím lidem:

„Máte hever?“

„Už pro něj běželi,“ odpověděl jeden venkovan.

„Kdy ho donesou?“

„Šli k nejbližšímu kováři, do Flachotu; ale dobrou čtvrthodinku to trvat bude.“

„Čtvrt hodiny!“ zvolal Madeleine.

Večer předtím pršelo, půda byla rozmoklá, kára se bořila čím dál víc do země a drtila hrudník starého povozníka. Bylo zřejmé, že nejdéle v pěti minutách bude mít polámaná žebra.

„Není přece možné čekat čtvrt hodiny,“ řekl Madeleine venkovanům, kteří přihlíželi.

„Nedá se nic dělat.“

„Ale pak bude pozdě! Nevidíte, jak kára zapadá do bláta?“

„K čertu!“

„Poslyšte,“ pokračoval Madeleine, „pod vozem je ještě dost místa, aby tam mohl někdo vlézt a nazvedl jej. Jen pár vteřin, ubožáka bychom mezitím vytáhli. Je tu někdo, kdo má svaly a odvahu? Vydělá si pět dukátů!“

Nikdo z lidí se nepohnul.

„Deset dukátů,“ řekl Madeleine.

Muži, postávající kolem, sklopili oči. Jeden z nich mumlal: „To by musil být člověk po čertech silný. A pak, vždyť nás to může rozdrtit!“

„Nuže,“ začal opět Madeleine, „dvacet dukátů.“

Opět ticho.

„Dobrá vůle jim neschází,“ ozval se nový hlas.

Pan Madeleine se obrátil a poznal Javerta. Nevšiml si ho při svém příchodu.

Javert pokračoval:

„Ale síla. Musil by to být strašný silák, aby provedl takový kousek a pozvedl na hřbetě celou káru.“

Pak se upřeně podíval na pana Madeleina a pokračoval, zdůrazňuje každé pronášené slovo:

„Pane Madeleine, znal jsem jen jediného člověka, který by byl schopen udělat to, co žádáte.“

Madeleine se zachvěl.

Javert lhostejně dodal, aniž spustil z Madeleina oči:

„Byl to galejník.“

„Ale?“ řekl Madeleine.

„Z toulonských galejí.“

Madeleine zbledl.

Mezitím se kára pomalu bořila hloub a hloub. Starý Fauchelevent chroptěl a naříkal:

„Dusím se. Láme mi to žebra! Hever! Dělejte něco! Ach!“ Madeleine se rozhlédl kolem sebe.

„Nenajde se tedy nikdo, kdo by si chtěl přivydělat dvacet dukátů a zachránit ubohého starce?“

Nikdo z diváků se nehnul. Javert dodal:

„Znal jsem jen jediného muže, který by mohl nahradit hever, a to byl onen galejník.“

„Ach, už mě to láme!“ křičel stařec.

Madeleine pozvedl hlavu, setkal se s jestřábím zrakem Javer­tovým, stále na něho upřeným, pohleděl na netečné venkovany a smutně se usmál. Potom, aniž promluvil, klesl na kolena, a než se dav zmohl na výkřik, byl pod vozem.

Nastala hrůzná chvíle napětí a ticha.

Viděli, jak se Madeleine, ležící téměř na břiše, pod tou hroznou tíhou dvakrát marně pokouší přitáhnout lokty ke kolenům. Křičeli na něho:

„Otče Madeleine, vylezte odtamtud!“

Sám starý Fauchelevent ho prosil:

„Pane Madeleine, jděte odsud! Mám-li umřít, ať tedy umřu! Nechte mě! Ještě vás to taky rozdrtí!“

Madeleine mlčel.

Diváci těžce oddychovali. Kola se pomalu bořila víc a víc a bylo téměř nemožné, aby Madeleine zpod vozu šťastně vyvázl.

Pojednou spatřili, jak se ohromná hmota pohnula, vůz se pomalu zvedal, kola se napolo dostávala z rozbahněné koleje. Zaslechli dušený hlas, který volal:

„Pospěšte si! Pomozte!“ To Madeleine se napínal z posledních sil.

Přispěchali na pomoc. Obětavost jednoho dodala síly a odvahy všem. Dvacet paží vyzdvihlo káru. Starý Fauchelevent byl zachráněn.

Madeleine se zvedl. Byl na smrt bledý a lil se z něho pot. Šaty měl roztrhané a zablácené. Všichni plakali. Stařík mu objímal kolena a nazýval ho spasitelem. Madeleine, ve tváři výraz blaženého a nebeského utrpení, se pokojně zahleděl na Javerta, který z něho nespouštěl oči.

## (7)  
Fauchelevent se stává zahradníkem v Paříži

Fauchelevent si pádem vyvrtl koleno. Otec Madeleine ho dal dopravit do nemocnice, kterou založil pro své dělníky přímo v budově továrny a v níž dvě milosrdné sestry zastávaly ošetřovatelskou službu. Druhý den ráno našel stařík na svém nočním stolku tisícifrankovou bankovku s poznámkou psanou rukou otce Madeleina: _Kupuji od vás vůz i koně_. Vůz byl polámaný a kůň zdechl. Fauchelevent se uzdravil, ale koleno zůstalo ztuhlé. Prostřednictvím sester a pana faráře umístil Madeleine dědu jako zahradníka v jednom ženském klášteře ve čtvrti Saint-Antoine v Paříži.

Za nějaký čas byl Madeleine jmenován starostou. Když Javert poprvé spatřil Madeleina opásaného šerpou, odznakem svrchované moci nad městem, projelo jím chvění, jaké asi cítí doga větřící pod oděvem svého pána vlka. Od té chvíle se mu vyhýbal, jak jen mohl. Když ho služební záležitosti důtklivě nutily a když se setkání se starostou nemohl vyhnout, mluvil s ním nesmírně uctivě.

Blahobyt, který otec Madeleine vykouzlil v Montreuil-sur-Mer, měl, vedle viditelných znaků, na něž jsme upozornili, ještě jeden, který, ač neviditelný, měl právě takový, ne-li větší význam. Trpí-li obyvatelstvo, není-li práce, jdou-li špatně obchody, vzpírají se poplatníci pro nedostatek peněz platit daně, nedbají na stanovené lhůty a stát vydá spoustu peněz na upomínky a vymáhání dlužných daní. Když je dost práce, když je kraj spokojen a bohatý, daně se platí snáze a stát nemá zbytečná vydání. Můžeme říci, že obecná bída a bohatství mají neklamné měřítko: náklady spojené s vybíráním daní. V onom čase se náklady s vybíráním daní v okrese Montreuil-sur-Mer scvrkly o tři čtvrtiny, a proto pan de Villèle, tehdejší ministr financí, dával okres často za příklad.

Tak vypadaly hospodářské poměry v kraji, když se Fantina vrátila. Nikdo se už na ni nepamatoval. Naštěstí jí vrata továrny pana Madeleina ukázala přátelskou tvář. Přihlásila se a byla přijata do dílny ženského oddělení. Pro Fantinu to bylo úplně nové zaměstnání, nebyla v něm dost zručná, a vydělávala si proto jen málo, ale koneckonců stačilo to, aby problém byl rozřešen a ona uhájila živobytí.

## (8)  
Paní Victurnienová vydává pětatřicet franků  
na mravopočestnost

Fantina měla radost, když zjistila, že se uživí. Jaká milost nebes, moci žít počestně z práce! Vrátila se jí skutečně chuť k práci. Koupila si zrcadlo; měla radost, že v něm shledává své mládí, krásné vlasy a zuby jako perličky, zapomněla na mnoho věcí, vzpomínala jen na Cosettu, malovala si růžovými barvami budoucnost a byla téměř šťastná. Najala si pokojíček a zařídila se nábytkem na účet svého budoucího výdělku; byl to pozůstatek jejích lehkomyslných zvyků.

Protože nemohla tvrdit, že je vdaná, střežila se – jak jsme již naznačili – mluvit o své dcerušce.

Viděli jsme už, že platila Thénardierovým docela přesně. A poněvadž se uměla jen podepsat, byla nucena jim psát prostřednictvím veřejného písaře.

Psávala často. Lidé si toho všimli. V dílně pro ženy se začalo šuškat, že Fantina „píše dopisy“ a prostě „že má tajné spády“.

Nikdo lépe nevyslídí naše činy než ti, jichž se to nejméně týká.

Proč ten pán přichází vždycky až po setmění? Proč ten a ten pán ve čtvrtek nevěší svůj klíč na hřebík? Proč chodí jen postranními uličkami? Proč ona paní vystupuje z kočáru, dříve než vůz dojede k domu? Proč si posílá pro dopisní papír, když ho má doma plnou krabici? atd. atd.

Jsou lidé, kteří ve snaze rozluštit nějakou záhadu, jež se jich vůbec netýká, promrhají více času, vydají více peněz a vynaloží víc námahy, než by je stálo deset dobrých skutků; a dělají to zadarmo, pro radost, aniž jejich zvědavost je ukojena jinak než novou zvědavostí. Celé dny stopují jeho nebo ji, hodiny stojí na číhané na rohu ulice, v stromořadí, v noci, za mrazu a deště, podplácejí posluhy, opíjejí fiakristy a lokaje, kupují si sdílnost komorné, získávají vrátného. Proč? Pro nic. Z pouhé zuřivé touhy vidět, vědět a proniknout do cizího tajemství. Proto, že je svrbí jazyk. A často, vejdou-li tajemství ve známost, jsou-li ty záhady dány napospas veřejnosti a hádanky vyjdou na světlo denní, přicházejí vzápětí pohromy, souboje, úpadek, rodinné rozvraty a kácejí se existence k velké radosti těch, kteří všechno odhalili docela nezištně, čistě pudově. Je to smutné.

Mnozí lidé jsou špatní jen proto, aby měli co povídat. Jejich rozhovory, salonní řeči, tlachání v předsíni jsou jako krby, ve kterých rychle hoří dřevo; potřebují mnoho paliva a tím palivem jsou jim jejich bližní.

Tak dělnice pozorovaly i Fantinu.

A navíc jí nejedna žena záviděla její zlaté vlasy a bílé zuby.

Zjistily, že se v dílně uprostřed spolupracovnic často obrací, aby setřela slzu. V těch chvílích Fantina myslila na své dítě; možná i na muže, kterého milovala.

Snaha zpřetrhat temná pouta minulosti působí bolest.

Dělnice zjistily, že Fantina píše nejméně dvakrát do měsíce vždycky na tutéž adresu a že dopis frankuje. Dopídily se adresy: _Pan Thénardier, hospodský v Montfermeil_. V hospodě rozvázaly jazyk veřejnému písaři, starému dobrákovi, který si mohl prolít hrdlo červeným vínem jen tehdy, vyklopil-li kapsu svých tajemství. Krátce, zjistilo se, že Fantina má dítě. „To byla jistě vykutálená holka.“ Našla se kmotra, která si zajela do Montfermeil, aby promluvila s Thénardierovými, a po svém návratu řekla: „Za svých pětatřicet franků jsem si přišla na své. Viděla jsem její dítě.“

Kmotra, která to udělala, byla furie, paní Victurnienová, ochránkyně a fortnýřka lidské ctnosti. Paní Victurnienové bylo šestapadesát let, a jak byla stará, tak byla šeredná. Měla mečivý hlas a nevěděla, co chce. I tahle stařena byla kdysi mladá, což je podivné. V nejdivočejším roce třiadevadesátém se zamlada vdala za mnicha, který utekl z kláštera v jakobínské čapce a přešel od bernardýnů k republikánům. Byla suchá, zatrpklá, nevlídná, špičatá, pichlavá, téměř jedovatá; a to proto, že si připomínala svého mnicha, už nebožtíka, který ji velmi krotil a pokořoval. Byla jako žíně z pomačkané mnišské kutny. Za obnovené monarchie se z ní stala pobožnůstkářka tak horlivá, že jí kněží odpustili i toho mnicha. Měla jměníčko, které okázale slibovala jakési řeholi. Na biskupství v Arrasu ji rádi vídali. Paní Victurnienová tedy zajela do Montfermeil a vrátila se se slovy: „Viděla jsem její dítě.“

To všechno vyžadovalo čas. Fantina byla už přes rok v továrně, když jí jednoho rána dohlížitelka odevzdala padesát franků od pana starosty a oznámila jí, že je propuštěna a že jí pan starosta vzkazuje, aby se odstěhovala.

Bylo to v době, kdy Thénardierovi místo dvanácti franků, na něž zvýšili původně dohodnutých sedm, žádali celých patnáct.

Fantina byla zdrcena: Nemohla odejít, poněvadž byla dlužna za nájemné a za nábytek. Padesát franků nestačilo, aby poplatila dluhy. Vykoktala několik pokorných proseb. Dozorkyně jí naznačila, že musí okamžitě opustit dílnu. Ostatně Fantina byla jen prostřední dělnice. Sklíčená víc hanbou než zoufalstvím odešla z dílny a vrátila se do svého pokojíčku. Teď už tedy zná její poklesek kdekdo!

Neměla sílu se bránit. Radili jí, aby navštívila pana starostu; netroufala si. Pan starosta jí poslal padesát franků, protože byl dobrý, a vyhodil ji, protože byl spravedlivý. Podrobila se rozsudku.

## (9)  
Úspěch paní Victurnienové

Vdova po mnichovi přece jen ještě něco dokázala.

Pan Madeleine se však o tom všem nic nedověděl. Byl to shluk událostí, jakých je na světě plno. Pan Madeleine měl ve zvyku nevstupovat téměř nikdy do dílny, kde pracovaly ženy. V čelo toho oddělení postavil jednu starou pannu, kterou mu doporučil pan farář a které plně důvěřoval. Tato dozorkyně byla opravdu úctyhodná osoba, rázná, spravedlivá, bezúhonná, plná milosrdenství, které umí dávat, ale nedovede chápat a odpouštět. Pan Madeleine se na ni ve všem spolehl. I nejlepší muži jsou často nuceni přenést na někoho vlastní autoritu. A dozorkyně u vědomí své pravomoci a v přesvědčení, že jedná správně, uvážila poklesek, odsoudila a vyhodila Fantinu.

Těch padesát franků dala z peněz, které jí pan Madeleine svěřoval na almužny a výpomoc dělnicím a z nichž neskládala účty.

Fantina se nabízela v místě za služku; šla od domu k domu. Nikdo ji nechtěl. Nesměla opustit město. Vetešník, kterému byla dlužna za mizerný nábytek, jí řekl: „Jestliže se odstěhujete, dám vás zavřít jako zlodějku.“ Domácí, kterému dlužila nájemné, prohlásil: „Jste mladá a hezká, můžete platit.“ Rozdělila těch padesát franků mezi domácího a vetešníka, vrátila obchodníkovi tři čtvrtiny nábytku, nechala si jen nejnutnější a zůstala bez práce, bez zaměstnání, majíc jen postel a dluhujíc ještě nějakých sto franků.

Pustila se do šití hrubých košil pro vojáky z posádky a vydělala dvanáct sou denně. Dcerka ji stála deset. Tehdy začala Thénardierovům špatně platit.

Ale stařena, která jí rozsvěcovala svíčku, když se vracela večer z práce, ji naučila umění žít v bídě. Za možností žít z mála je ještě možnost žít z ničeho. Jako by to byly dvě světnice; jedna je tmavá a v druhé je úplná tma.

Fantina se naučila, jak se zříci v zimě tepla, jak si odříci ptáčka, kterému obden sypala za halířek prosa, jak udělat ze spodničky přikrývku a z přikrývky spodničku, jak ušetřit svíčku, když se dá jíst při světle z protějšího okna. Nikdo neví, co všechno chudí lidé, kteří zestarali v bídě a počestnosti, dovedou vykouzlit z jediného sou. Je to opravdové umění. Fantina toto umění ovládla a nabyla znovu odvahy.

V té době řekla své sousedce:

„Eh což! Říkávám si: budu-li spát jen pět hodin a ostatní čas věnuji šití, vždycky se ještě nějak uživím. A potom, je-li člověk smutný, tak také méně jí. A nějaké to utrpení, neklid a trocha chleba na jedné straně a zármutek na druhé mě už nějak zasytí.“

Kdyby měla svou dcerušku u sebe, byla by to pokládala za nejvyšší štěstí ve své hluboké tísni. Myslila na to, jak by ji k sobě dostala. Je však možné, aby s matkou snášela nedostatek? A pak, Fantina byla Thénardierovým dlužna! Jak zaplatit? A cesta! Kde na ni vzít?

Stařenka, která ji takříkajíc vyučovala tomu, jak se má ohánět v bídě, byla ctnostná stará panna jménem Markéta, upřímně zbožná, chudá a laskavá k potřebným i k bohatým, byla to chudinka, která se taktak uměla podepsat a věřila v Boha, což je také svým způsobem věda.

V našem slzavém údolí je mnoho podobných ctností; jednoho dne se octnou na nebesích. Tento život zná svůj zítřek.

První čas se Fantina tak styděla, že si netroufala vyjít.

Když šla po ulici, cítila, že se za ní lidé otáčejí a ukazují na ni prstem; všichni se na ni dívali, ale nikdo ji nezdravil; trpké a chladné opovržení kolemjdoucích jí pronikalo tělem i duší jako severák.

Na maloměstě jsou nešťastné duše jakoby vysvlékané jízlivostí a zvědavostí ostatních spoluobčanů. V Paříži vás nikdo nezná, jste tady skryti. Ach! Jak by si byla přála, aby mohla odejít do Paříže! Nebylo to možné.

Jako si kdysi zvykala na chudobu, musila si nyní zvykat na to, že ztratila úctu spoluobčanů.

Pomalu se vpravila i do této situace. Za dva tři měsíce střásla ze sebe hanbu a opět vycházela, jako by se nic nestalo.

„Je mi to úplně jedno,“ říkala.

Chodila s hlavou vztyčenou, s hořkým úsměvem a zdálo se jí, že se stává nestoudnou.

Někdy ji zahlédla paní Victurnienová kráčet kolem svého okna, pozorovala sklíčenost „té ženské“, která se její zásluhou dostala „tam, kam patřila“, a blahopřála si. Zlí lidé mají temné radosti.

Přílišná námaha unavovala Fantinu a suché pokašlávání, které ji dříve trápilo, se stávalo úpornější. Někdy říkávala své sousedce:

„Sáhněte si, jak mám horké ruce.“

Ale ráno, když vylámaným hřebenem pročesávala své krásné vlasy, které splývaly jako hebounké hedvábí, zakoušela chvilky radosti.

## (10)  
Další úspěch

Byla propuštěna ke konci zimy; léto minulo a nastala znova zima. Krátké dni, méně práce. Zima, žádné teplo, žádné světlo, žádné poledne, večer splývá s ránem, mlha, soumrak, šedé okno, není vidět. Nebe je sklepní okénko. Celý den je sklepením. Slunce vyhlíží jako chuďas. Strašná roční doba! Zima změní v kámen i nebeskou vláhu i lidské srdce. Věřitelé na Fantinu dotírali.

Fantina vydělávala příliš málo. Její dluhy rostly. Špatně placení Thénardierovi jí psali každou chvíli dopisy, jejichž obsah ji zarmucoval a jejichž poštovné ji ožebračovalo. Jednou jí napsali, že Cosetta je úplně nahá, že do mrazu potřebuje vlněnou sukni a že je třeba, aby matka poslala nejméně deset franků. Fantina dostala dopis a celý den jej mačkala v rukou. Večer vstoupila k holiči, který bydlil na rohu ulice, a vytáhla z vlasů hřeben. Zlaté vlasy budící obdiv jí splývaly až k pasu.

„To jsou krásné vlasy!“ zvolal holič.

„Kolik byste mi za ně dal?“ řekla.

„Deset franků.“

„Ustřihněte je.“

Koupila pletenou sukni a poslala ji Thénardierovům.

Ta sukně Thénardierovy rozzuřila. Chtěli jen vylákat peníze. Sukni dali Eponině. Chudinka Skřivánek mrzla dál.

Fantina si myslila:

„Mému dítěti už není zima. Oblékla jsem je do svých vlasů.“

Nosila malé kulaté čepečky, které kryly její ostříhané vlasy a ve kterých byla docela hezká.

V srdci Fantiny se odehrával boj temných sil. Když viděla, že se už nemůže učesat, začala nenávidět všechno okolo sebe. Dlouho sdílela všeobecnou úctu k otci Madeleinovi; ale stálým opakováním, že právě on ji vyhnal a že byl příčinou jejího neštěstí, došla tak daleko, že i jeho nenáviděla, jeho obzvlášť. Kdykoli šla kolem továrny v době, kdy dělníci postávají před vraty, tvářila se, jako by se smála, a zpívala si.

Stará dělnice, která ji jednou viděla, jak se směje a zpívá, řekla:

„S tou holkou to špatně dopadne.“

Fantina si ze vzdoru a zlosti našla milence, prvního muže, který se jí namanul a jehož nemilovala. Byl to bídník, žebravý muzikant, líný ničema, který ji tloukl a který ji opustil stejně znechucen, jako byla ona, když ho prvně potkala.

Zbožňovala své dítě.

Čím víc klesala, čím víc se kolem ní chmuřilo, tím víc jí v hloubi duše zářil obrázek líbezného andělíčka. Říkávala si: „Až zbohatnu, bude Cosetta se mnou,“ a smála se. Kašel jí nedával chvilku klidu; potívala se na zádech.

Jednou dostala od Thénardierových dopis tohoto obsahu:

  

_Cosetta onemocněla nemocí, která řádí v našem kraji. Říkají tomu spalničky. Potřebuje drahé léky. To nás ničí, my už víc platit nemůžeme. Nepošlete-li nám do týdne čtyřicet franků, Cosetta umře._

  

Fantina se rozesmála jako šílená a řekla své staré sousedce:

„Ach! Ti jsou dobří! Čtyřicet franků! A nic víc? To jsou dva napoleony. Kde je mám vzít? Ti venkovani jsou opravdu pitomí!“

Ale přesto vyběhla na schody k vikýři a znovu si dopis přeslabikovala.

Pak sešla dolů, dala se úprkem ulicí a přitom poskakovala a neustále se smála.

Kdosi ji potkal a ptal se:

„Co se stalo, že jste tak veselá?“

Odpověděla: „Ale taková hloupost, dostala jsem právě psaní z venkova. Chtějí na mně čtyřicet franků. Chrapouni!“ Když šla přes náměstí, spatřila shluk lidí obstupujících podivný vůz, na jehož ploché střeše řečnil červeně oblečený muž. Byl to potulný dryáčník, který spravoval zuby a nabízel obecenstvu úplné chrupy, opiové přípravky, prášky a elixíry.

Fantina se vmísila mezi dav a smála se s ostatními proslovu mastičkáře, který chvíli mluvil hantýrkou srozumitelnou lidu, chvíli zas vybranou mluvou lepších vrstev. Trhač zubů zahlédl smějící se krasavici a najednou zvolal:

„Vy máte, slečinko, krásné zuby, ano, vy, co se tak smějete. Kdybyste mi chtěla prodat své dva řezáky, dal bych vám za každý zlatý napoleon.“

„Co jsou to vlastně ty řezáky?“ ptala se Fantina.

„Řezáky,“ odpověděl zubař, „jsou přední zuby, ty dva nahoře.“

„To je strašné!“ vykřikla Fantina.

„Dva napoleony!“ brumlala stará bezzubá babka, která stála opodál. „Hleďme, jaké štěstí má taková holka.“

Fantina se dala na útěk a zacpala si uši, aby neslyšela ochraptělý hlas muže, který za ní volal:

„Rozmyslete si to, krasavice! Dva napoleony nejsou k zahození! Jestli se rozhodnete, přijďte dnes večer do hospody _U stříbrné paluby_, tam mě najdete.“

Fantina se vrátila domů celá rozzuřená a vykládala o příhodě své dobré sousedce Markétě:

„Rozumíte tomu všemu? Není to hanebník? Jak je možno, aby se takoví lidé směli potulovat po našem kraji? Vytrhnout mi dva přední zuby! Vždyť bych byla strašná! Vlasy dorostou, ale zuby! Raději bych skočila po hlavě z pátého patra na dlažbu! Řekl mi, že bude večer _U stříbrné paluby_.“

„A kolik dával?“ ptala se Markéta.

„Dva napoleony.“

„To je čtyřicet franků.“

„Ano,“ řekla Fantina, „to je čtyřicet franků.“

Zamyslila se a dala se do práce. Za malou čtvrthodinku odložila šití a šla si na schodiště přečíst dopis Thénardierových.

Když se vrátila, prohodila k Markétě, která pracovala u ní:

„Co to vlastně jsou ty spalničky? Víte to?“

„Ano,“ řekla stará panna, „to je nemoc.“

„A je k léčení potřebí mnoha léků?“

„Jéje, strašných léků!“

„A jak vás to chytí?“

„Dostanete to, ani nevíte jak.“

„Dostávají to také děti?“

„Děti obzvlášť.“

„A umírá se na to?“

„Velmi snadno,“ řekla Markéta.

Fantina vyběhla a šla si ještě jednou přečíst dopis na schodiště.

Večer ji viděli jít směrem k Pařížské ulici, kde jsou hospody.

Nazítří, když vstoupila Markéta ještě za tmy do Fantinina poko­jíčku – pracovaly vždycky společně a mohly tak šít při jedné svíčce –, našla Fantinu sedící na posteli, bledou a zkřehlou. V noci vůbec neulehla. Čepeček jí spadl na kolena. Svíčka hořela po celou noc a téměř dohořela.

Markéta se zastavila na prahu celá ochromená tím velkým nepořádkem a vykřikla:

„Kriste na nebi! Svíčka už málem dohořela! Co se tu dělo?“

Potom pohlédla na Fantinu, která k ní obrátila svou ostříhanou hlavu.

Fantina od večera zestárla o deset let.

„Ježíši Kriste!“ zašeptala Markéta, „co se s vámi děje, Fantino?“

„Nic mi není,“ odpověděla Fantina. „Naopak. Má Cosetta neumře na tu strašlivou nemoc, protože by se jí nedostalo pomoci. Jsem spokojená.“

Při těch slovech ukazovala staré panně na dva zlaťáky, které se blýskaly na stole.

„Ach, Ježíši Kriste!“ vykřikla Markéta. „Ale to je celé jmění! Kde jste měla uloženy ty dva zlaté?“

„Dostala jsem je,“ odpověděla Fantina.

Usmála se přitom. Svíčka osvítila její obličej. Byl to krvavý úsměv. Načervenalé sliny jí stály v koutcích rtů a v ústech jí zela černá mezera.

Dva zuby scházely.

Poslala čtyřicet franků do Montfermeil.

Od Thénardierových to byla ostatně jen lest, jak vylákat peníze. Cosetta nebyla nemocná.

Zrcátko vyhodila Fantina z okna.

Dávno se už vystěhovala ze své světničky v druhém poschodí do podkrovní komůrky, která se zavírala na petlici; nastěhovala se do podkroví, jehož šikmý strop tvoří úhel s podlahou a o který lze každou chvíli narazit hlavou. Chuďas může projít svou světnicí a svým životem jen tehdy, když sklání hlavu čím dál víc. Neměla už ani lůžko, zůstal jí jen hadr, kterému říkala přikrývka, žíněnka na zemi a rozbitá, slámou vypletená židle. Růžový keříček, který kdysi měla, uschl zapomenut v koutě. V druhém koutě stál hrnek na máslo; mívala v něm vodu, která v zimě zamrzala, a různé výšky vody v něm byly nadlouho poznačeny kruhovými námrazky. Ztratila stud, ztratila snahu se líbit. Poslední znamení. Vycházela ve špinavých čepcích. Buď z nedostatku času, nebo z lhostejnosti si ani nespravovala prádlo. Když měla díru na patě, zastrčila punčochy hlouběji do střevíců. Bylo to možno zjistit podle kolmých záhybů. Svůj starý a obnošený živůtek záplatovala kousky kalika, které se při nejmenším pohybu páraly. Lidé, kterým byla dlužna, jí dělali „scény“ a nedali jí pokoj. Potkávala je na ulici, setkávala se s nimi na schodech. Proplakala a prosnila celé noci. Oči jí horečně svítily a pod levou lopatkou ji stále bolelo. Hodně kašlala. Hluboce nenáviděla otce Madeleina, ale nenaříkala. Šila sedmnáct hodin denně; avšak jakýsi podnikatel, pro kterého pracovaly ženy ve věznici za sníženou cenu, srazil náhle ceny, a tak klesl výdělek švadleny na svobodě na devět sou za den. Sedmnáct hodin práce a devět sou denně! Věřitelé byli bezcitnější než kdy jindy. Vetešník, který dostal téměř všechen její nábytek, říkával:

„Kdy mi zaplatíš, mrcho?“

Dobrý Bože, co od ní všechno nechtěli! Cítila, jak ji štvou, a v duši jí rostl pocit pronásledované plaché zvěře. Tou dobou jí psal Thénardier, že už dlouho čekal s velkou dávkou trpělivosti, ale že teď okamžitě potřebuje sto franků; nepošle-li Fantina peníze, vyhodí Thénardierovi Cosettu z domu, ačkoliv se nyní sbírá po těžké nemoci, vyhodí ji do zimy, na ulici, ať se děje, co děje, ať si třeba chcípne.

„Sto franků,“ uvažovala Fantina. „Ale v jakém zaměstnání se dá vydělat sto sou denně?“

„Hlavu vzhůru,“ řekla si, „prodejme, co ještě zbylo.“

Nešťastnice se stala nevěstkou.

## (11)  
Christus nos liberavit[^85]

O čem nám vypravuje Fantinin příběh? O tom, jak společnost kupuje otrokyni.

Od koho? Od bídy.

Od hladu, od zimy, od opuštěnosti, od osamocenosti, od nouze. Bolestný obchod. Duši za skývu chleba. Bída nabízí, společnost přijímá.

Svatý zákon Kristův vládne naší společností, ale ještě jí nepronikl. Říká se, že otroctví zmizelo z evropské civilizace. To je mýlka. Otroctví je tu posud, tíží však jenom ženu a nazývá se prostituce.

Doléhá na ženu, to jest na její půvab, křehkost, krásu, mateřství. Toto otroctví je nemalou hanbou muže.

Na vrcholu bolestného utrpení, k němuž naše vyprávění došlo, nezůstalo z bývalé Fantiny nic. Brodíc se blátem, stala se mramorem. Kdo se jí dotkne, toho zamrazí. Jde kolem, podrobí se vám a nevezme vás na vědomí; je bytostí zneuctěnou, ale přísnou. Život a společenský řád nad ní vynesly rozsudek. Potkalo ji všechno, co ji potkat mohlo. Všechno procítí a, všechno unesla, všechno zkusila, všechno protrpěla, všechno ztratila, všechno oplakala. Smířila se s osudem s onou odevzdaností, která se podobá lhostejnosti, jako se smrt podobá spánku. Nevyhýbá se už ničemu. Ničeho se už nebojí. A kdyby na ni spadlo třeba celé mračno a kdyby se přes ni přelil celý oceán, co jí na tom sejde! Je již jako nasáklá houba.

Aspoň si tak myslí; ale mýlí se, kdo myslí, že už všechno prožil a že už je na dně.

Bohužel! Co znamenají všechny ty osudy hnané z místa na místo? Kam spějí? Proč jsou takové?

Ten, kdo to všechno ví, proniká každou záhadou.

Je jediný. Je to Bůh.

## (12)  
Zahálka pana Bamataboise

Ve všech maloměstech, a v Montreuil-sur-Mer obzvláště, jsou mladíci, kteří ohlodávají svou rentičku patnácti set franků právě s takovým vzezřením, jako jim podobní shltnou v Paříži dvě stě tisíc franků ročně. Jsou to tvorové nevyhraněných charakterů a je jich mnoho; trubci, nevychovanci, příživníci, povaleči, kteří mají pozemky, jsou trochu hloupí a trochu vtipní, kteří by se v salóně chovali jako hulváti a v hospodě si myslí, že jsou kavalíři, a kteří říkají: mé louky, mé lesy, mí sedláci, v divadle vypískávají herečky, aby dokázali, že mají vkus, vyzývají na souboj důstojníky místní posádky, aby ukázali svou chrabrost, chodí na hon, kouří, zívají, pijí, čpí tabákem, hrají kulečník, civí na cestující, kteří vystupují z dostavníku, celý život prosedí v kavárně, obědvají v hospodě, mají psa, který ožírá kosti pod stolem, a milenku, která je hostí, nevydají zbytečně ani groše, přehánějí módu, obdivují se tragédii, opovrhují ženami, nosí boty, dokud z nich nespadnou, napodobují Londýn podle Paříže a Paříž podle městečka Pont-à-Mousson, k stáří blbnou, nepracují, nejsou k ničemu, a celkem ani neškodí.

Kdyby byl pan Felix Tholomyès zůstal ve svém venkovském prostředí a nikdy neokusil Paříže, byl by býval jedním z těch mužů.

Jsou-li bohatší, říká se, že jsou šviháci; jsou-li chudší, říká se jim darmošlapové. Prostě zahaleči. Mezi těmi zahaleči se vyskytují lidé nudní i lidé, kteří se nudí, snílkové i podivíni.

V onom čase se takový švihák skládal z velkého límce, velké kravaty, z hodinek s přívěskem, ze tří různobarevných vest, z modré a červené vespod, z olivově hnědého krátkého fraku s dlouhými šosy, s dvojí řadou stříbrných knoflíků hustě vedle sebe našitých až k ramenům, z pantalónů světlejší olivové barvy, ozdobených na švu jistým počtem ne vždycky stejných, ale vždycky lichých proužků, přičemž jedenáct je mez, která nebyla nikdy překročena. Přidejte k tomu polobotky s okovanými podpatky, vysoký klobouk s úzkou střechou, rozcuchané vlasy, ohromnou hůl a řeči, k zvýšení dojmu promíšené potierovskými slovními hříčkami. A k tomu ke všemu ještě ostruhy a kníry. V té době kníry byly odznakem měšťanů a ostru­hy odznakem pěšáků.

Švihák z venkova se odlišoval jen tím, že nosil delší ostruhy a divočejší kníry.

Bylo to v době bojů jihoamerických republik proti španělskému králi, v době bitvy svedené Bolivarem[^86] proti Morillovi[^87]. Klobouky s úzkou stříškou nosili přívrženci královi a říkalo se jim „morillo“; liberálové nosili klobouky s širokou střechou a nazývali je „bo­livary“.

Osm nebo deset měsíců po tom, o čem jsme vyprávěli na předcházejících stránkách, za sněživého večera v prvních dnech měsíce ledna roku 1823 jeden z těch šviháků, jeden z těch zahalečů, přívrženec vlády – nejméně na hlavě morillo –, dobře proti mrazu opatřený širokým pláštěm, který v zimě doplňoval módní oblečení, se bavil tím, že škádlil ženštinu, která obcházela v plesových šatech s velkým výstřihem a květinami ve vlasech okna důstojnické kavárny. Švihák kouřil, bylo to tehdy v módě.

Kdykoliv žena kráčela kolem něho, vyfoukl na ni obláček dýmu ze svého doutníku a prohodil nějakou poznámku, kterou považoval za duchaplnou a veselou, jako:

„Ty jsi ale šereda! Jdi se schovat, holozubá panno!“ atd. atd.

Pán se jmenoval Bamatabois. Žena, žalostně nastrojený přízrak, chodila ve sněhu sem a tam, neodpovídala mu, ani se na něho nepodívala a pokračovala němě ve své pravidelné a neradostné obchůzce, která ji přiváděla každých pět minut pod bič výsměchu jako vojáka, odsouzeného k běhání ulicí. Nevalný úspěch bezpochyby dráždil lenocha; využil chvíle, kdy se otáčela, a kradmo a s náramným smíchem se k ní přiblížil, sehnul se, nabral hrst sněhu a strčil ji ženě mezi obě obnažené lopatky. Holka zařvala, obrátila se, vrhla se jako pardál na muže, zaťala mu nehty do obličeje a zasypala ho nejpustšími nadávkami. Urážky, chrlené ochraptělým hlasem, vycházely z úst páchnoucích kořalkou, z úst, kterým ke všemu chyběly dva přední zuby. Byla to Fantina.

Hlukem přivolaní důstojníci vyběhli z kavárny a utvořili s kolemjdoucími velký kruh, který se smál, hulákal a tleskal kolem zmítající se změti dvou bytostí, v níž bylo těžko rozeznat muže a ženu; muže, který se bránil a jehož klobouk se válel po zemi, a rozcuchanou, vztekem zsinalou a děsivou ženu, která kopala, mlátila kolem sebe a řvala.

Pojednou z davu rázně vystoupil muž vysoké postavy, chytil ženu za poblácený atlasový živůtek a rozkázal jí:

„Pojď se mnou!“

Žena zvedla hlavu. Její ječení okamžitě ustalo, její pohled strnul, zsinalá barva přešla ve smrtelnou bledost. Fantina se roztřásla hrůzou. Poznala Javerta. Švihák využil zákroku a zmizel.

## (13)  
Rozluštění některých sporných otázek  
městské policie

Javert odstrčil diváky, prorazil kruh a dal se směrem k policejnímu úřadu, který je na konci náměstí; ubožačku vlekl za sebou. Šla za ním jako stroj. Ani jeden z nich nepronesl slovo. Dav rozběsněných zevlounů se táhl za nimi a vykřikoval nepodařené vtipy. Svrchované neštěstí poskytuje nejlepší příležitost k hrubostem.

Když došli k policejní strážnici, nízké místnosti vytápěné kachlovými kamny, hlídané stráží a opatřené zasklenými a zamřížovanými dveřmi, vstoupil Javert s Fantinou dovnitř a zavřel za sebou k velkému zklamání zvědavců, kteří vystupovali na špičky a natahovali krky, aby viděli skleněnými dveřmi, ale postava strážníka jim vadila v rozhledu. Zvědavost je labužnictví. Podívaná znamená hody.

Sotvaže Fantina vešla, klesla němě do kouta a přikrčila se jako polekaná fena.

Strážník přinesl na stůl rozsvícenou svíčku. Javert se posadil, vytáhl z kapsy list úředního papíru a dal se do psaní.

Ženy druhu Fantiny jsou našimi zákony úplně vydány na milost či nemilost libovůli policie. Ta s nimi dělá, co chce, trestá je, jak uzná za dobré, a zabavuje jim dvě smutné věci, kterým ony říkají řemeslo a svoboda.

Javert byl bez citu, jeho důležitý obličej neprozrazoval nejmenšího vzrušení. A přece byl vážně a hluboce zaujat svým úkolem. To byla jedna z těch chvil, kdy bez nadřízeného úřadu, ale s nejúzkostlivější pečlivostí přísného svědomí směl uplatnit svou obávanou moc podle vlastního dobrého zdání. V tom okamžiku, jak dobře cítil, byla jeho kancelářská stolička soudnou stolicí. Soudil! Soudil a odsuzoval. Soustředil všechny schopnosti svého ducha na velkou věc, kterou podnikal. Čím víc rozbíral čin té holky, tím byl rozhořčenější. Bylo zřejmé, že byl svědkem zločinu. Spatřil, jak v osobě majitele nemovitostí a voliče byla pohaněna a napadena společnost. Prostitutka napadla měšťana. Viděl to, on, Javert. Mlčky psal.

Když skončil, podepsal se, složil papír, podal jej strážníkovi a řekl:

„Vezměte tři muže a odveďte tu ženskou do vězení.“

Pak se obrátil na Fantinu:

„Pobudeš si tam šest měsíců.“

Ubožačka se zatřásla.

„Šest měsíců vězení! Šest měsíců vězení!“ křičela. „Šest měsíců si nevydělám víc než sedm sou denně! A co se stane s mou Cosettou? Ach, dceruško! Vždyť jsem Thénardierovým dlužna ještě sto franků, víte o tom, pane inspektore?“

Plazila se po dlaždicích zvlhlých od zablácených bot, spínala ruce a vlekla se po kolenou.

„Pane Javerte,“ prosila, „račte prominout. Ujišťuji vás, že to nebyla má vina. Kdybyste viděl začátek, uznal byste to. Bůh je můj svědek, že mluvím pravdu! Ten pán, ten měšťan, kterého ani neznám, mi strčil sníh za živůtek mezi lopatky. Má někdo právo strkat nám sníh mezi lopatky, když docela klidně jdeme a nikomu neubližujeme? To mě dopálilo. Jsem trochu nemocná, uznejte to! A pak, už hezkou chvíli mě častoval svými rozumy. Ty jsi šereda, kolozubá! Já přece vím, že nemám zuby! Já jsem nic nedělala; řekla jsem si: pán se baví. Byla jsem k němu slušná, nemluvila jsem na něho. A v tu chvíli mi strčil sníh za živůtek. Pane Javerte, můj dobrý pane inspektore! Což tu není nikdo, kdo to viděl, aby vám řekl, jak to bylo? Snad jsem se neměla rozčilit. Hleďte, v první chvíli se člověk těžko ovládne. Jsem prchlivá. A potom, něco tak studeného neočekávaně ucítit na zádech! Udělala jsem chybu, že jsem pomuchlala pánův klobouk. Proč odešel, poprosila bych ho za odpuštění. Bože můj, mně by to bylo jedno, kdybych ho musila odprosit. Pro dnešek mi ještě odpusťte, pane Javerte. Podívejte se, vy ani o tom nevíte, že se ve vězení může vydělat jen sedm sou denně, vím, že to není vinou vlády, ale dá se tam vydělat jen sedm sou denně; a představte si, že já mám platit sto franků, jinak mi mou holčičku vyhodí na ulici. Můj ty Bože, přece ji nemohu mít tady! Je to tak ošklivé, co dělám! Ó Cosetto, andělíčku, co se, srdíčko, s tebou pak stane! Musím vám říci, že ti Thénardierovi, obyčejní venkovani, ničemu nerozumějí. Potřebují peníze. Nezavírejte mě! Uvažte, že byste tu mou malou vyhodili na ulici a ponechali ji jejímu osudu, teď, v nejkrutější zimě! V takové situaci je třeba se slitovat, dobrý pane Javerte! Kdyby to dítě bylo větší, kdyby se umělo uživit, ale ve svém věku to ještě nedokáže. V podstatě nejsem zlá ženská. To nebyla ničemnost a požitkářství, co mě přivedlo až sem. Jestliže jsem pila kořalku, pila jsem ji ze zoufalství. Nemám ji ráda, ale aspoň člověka otupí. Když jsem byla šťastnější, byli byste v mých skříních viděli, že nejsem nepořádná holka. Měla jsem prádlo jedna radost, mnoho prádla. Smilujte se nade mnou, pane Javerte!“

Takto Fantina mluvila, zlomená bolestí, celým tělem trhaně vzlykajíc, oslepená slzami, rozhalená až po ňadra, lomila rukama, suše a trhané pokašlávala a tichounce se zajíkala skomíravým hlasem.

Veliká bolest je božský a strašlivý paprsek, který prostoupí a promění nešťastníky pronásledované osudem. V těch chvílích Fantina opět zkrásněla. Chvílemi zmlkala a pokorně líbala policajtův kabát. I kámen by se byl ustrnul; ale houžev neobměkčíte.

„To stačí!“ řekl Javert. „Vyslechl jsem tě. Už ses vypovídala? Máš svých šest měsíců; už ti ani sám Pánbůh nepomůže.“

Podle slavnostních slov _už ti ani sám Pánbůh nepomůže_ Fantina pochopila, že rozsudek je neodvolatelný. Zhroutila se a už jen šeptala:

„Smilování!“

Javert se k ní obrátil zády.

Vojáci ji chytili za ruce.

Před několika minutami kdosi vstoupil do místnosti, aniž to kdo z přítomných zpozoroval. Zavřel za sebou dveře, opřel se o ně a vyslechl Fantininy zoufalé prosby.

Právě ve chvíli, kdy vojáci vztáhli ruce po nešťastnici, která se vzpírala, pokročil, vynořil se ze stínu a řekl:

„Okamžik, prosím!“

Javert vzhlédl a poznal pana Madeleina. Smekl a pozdravil s mrzutou neobratností:

„Promiňte, pane starosto…“

To oslovení, „pane starosto“ na Fantinu nečekaně zaúčinkovalo. Vztyčila se strnule ze země, jako by se před ní vynořil přízrak, oběma rukama odstrčila vojáky, namířila přímo k panu Madeleinovi, a než jí v tom mohl kdo zabránit, upřeně se na něho zadívala a vykřikla jako nepříčetná:

„I hleďme, pan starosta!“

Pak se dala do smíchu a plivla mu do obličeje.

Pan Madeleine si otřel tvář a řekl:

„Inspektore Javerte, propusťte tu ženu na svobodu.“

Javert v tom okamžiku zapochyboval o svém zdravém rozumu. V té chvíli pocítil ráz na ráz a téměř najednou nejprudší pohnutí, jaké jím kdy v celém životě otřáslo. Vidět, jak veřejná holka plivá starostovi do obličeje, byla věc tak obludná, že by byl i ve svých nejhroznějších představách považoval takovou svatokrádež za nemožnou. Ale na druhé straně v hloubi své duše s hnusem a zděšením srovnával ženštinu a starostu, a s hrůzou spatřoval cosi záměrného ve Fantinině útoku, který se vymykal všem zvyklostem. Ale když viděl, jak si starosta, zosobněný úřad, klidně utírá obličej a říká _propusťte tu ženu na svobodu_, byl ohromen; nebyl schopen ani myšlenky, ani slova; překvapení bylo nad jeho síly. Oněměl.

Na Fantinu působila ta slova neméně podivně. Zvedla nahou paži a křečovitě, vrávoravě se zachytila záklopky u kamen. Rozhlížela se kolem sebe a začala šeptat jakoby pro sebe.

„Na svobodu! Že mě mají propustit? Nepůjdu na šest měsíců do vězení? Kdo to řekl? To není možné, že to někdo řekl. Neslyšela jsem špatně? To přece nemohl říci ten ohavný starosta! Byl jste to vy, dobrý pane Javerte, vy jste řekl, aby mě propustili? Ach! Podívejte se, já vám všechno řeknu a vy mě propustíte. Ten ohavný starosta, ten starostenský lump je vším vinen. Představte si, pane Javerte, že mě vyhnal! A jen kvůli několika pomlouvačným poběhlicím ve své továrně. Není to hrůza, vyhodit jen tak chudé děvče, které poctivě pracuje? A já jsem pak nemohla dost vydělat a z toho pošlo všechno další neštěstí. Policie by udělala dobře, kdyby podnikatelům, pro které pracují ve věznici, přikázala, aby nezkracovali chudáky. Hleďte, vysvětlím vám to. Vyděláváte dvanáct sou šitím košil, ale srazí vám to na devět, a to už nestačí, aby se člověk uživil. Pak je třeba ovšem hledat živobytí, jak se dá. Já mám svou Cosettu, a proto jsem nucena se stát špatnou. Teď snad už rozumíte, že všechno to zlo zavinil darebák starosta. Je pravda, že jsem před důstojnickou kavárnou podupala klobouk pana měšťana. Ale on mi tím sněhem zničil celé šaty. My, ženské jako já, my máme jen jedny hedvábné šaty, večerní. Hleďte, nikdy jsem nic zlého naschvál neudělala, opravdu, pane Javerte, a všude vidím horší ženy, než jsem já, a ty jsou mnohem šťastnější. Ó pane Javerte, viďte, to vy jste dal rozkaz, aby mě pustili, že ano? Vyptejte se na mě, promluvte s mým domácím, platím mu pořádně, řekne vám, že jsem slušná ženská. Ach, můj božíčku, promiňte prosím, chytla jsem se nevědomky záklopky u kamen a teď to kouří.“

Pan Madeleine poslouchal s hlubokým zaujetím. Zatímco Fantina mluvila, prohledával svou vestu, vytáhl z ní tobolku, a otevřel ji. Byla prázdná. Strčil ji zpátky do kapsy a řekl Fantině:

„Kolik jste říkala, že jste dlužná?“

Fantina, která měla oči jen pro Javerta, se otočila k němu: „Copak mluvím s tebou, ty!“

Pak se obrátila k vojákům:

„Řekněte, vy tam, viděli jste, jak jsem mu plivla do tváře? Ach ty starý starostenský lotře, přišels, abys mi nahnal strach, ale já se tě nebojím. Mám strach jen z pana Javerta! Mám strach z dobrého pana Javerta!“

A s těmi slovy se obrátila k inspektorovi:

„Podívejte se, pane inspektore, uznávám, že nějaká spravedlnost musí být. Chápu, že jste spravedlivý, pane inspektore. Vlastně je to docela prosté; nějaký muž se baví tím, že strčí holce sníh za živůtek, to rozesměje pány důstojníky, nějaké to rozptýlení musí být, a my, holky, jsme tu přece pro zábavu. A přitom se objevíte vy, jste nucen zjednat pořádek, odvedete ženu, která se provinila, ale když o tom ve své dobrotě přemýšlíte, řeknete, aby mě pustili na svobodu, kvůli mé Cosettě, protože kdybych seděla šest měsíců, nemohla bych se o ni starat. Slyším vás, jak říkáte: už ať tě tady nevidím, ty ničemnice! Ó! Už se nikdy nevrátím, pane Javerte, ať se mnou dělají, co dělají, ani se nehnu. Jenom dnes jsem křičela, protože mě to zabolelo – ani ve snu mě nenapadlo, že by mi ten pán mohl strčit sníh za košili. A jak jsem vám už řekla, není mi dvakrát dobře, kašlu, v žaludku mám ohnivou kouli a lékař mi radí, abych se šetřila. Hleďte, sáhněte si tady, položte sem ruku, nemějte strach, je to tady.“

Přestala plakat, hlas jí zjihl, když stáhla na svou bílou a jemnou hruď velkou drsnou ruku Javertovu a s úsměvem se na něho zadívala.

Najednou si upravila své šaty, spustila záhyby sukně, která se jí zvedla skoro až ke kolenům, když se plazila po zemi, a s přátelským gestem polohlasně prohodila k vojákům:

„Chlapci, pan inspektor řekl, abyste mě pustili, tak já jdu.“

Vzala za kliku. Stačil krok, aby byla na ulici.

Javert stál nehybně s očima upřenýma k zemi jako socha, která čeká, že ji někdo přenese jinam.

Probudilo ho cvaknutí kliky. Vztyčil hlavu s výrazem svrchované moci, s výrazem vždy o to děsivějším, oč menší má kdo moc – dravým u šelmy, strašlivým u bezvýznamného člověka.

„Strážníku,“ zvolal, „což nevidíte, že ta poběhlice odchází! Kdo vám řekl, abyste ji nechal odejít?“

„Já,“ řekl Madeleine.

Fantina se zachvěla, když se ozval Javert, a pustila kliku, jako chycený zloděj pouští ukradený předmět. Otočila se, když zazněl Madeleinův hlas, a od toho okamžiku, aniž pronesla slovo, aniž si troufla volně vydechnout, bloudila zrakem od Madeleina k Javertovi a od Javerta k Madeleinovi, podle toho, kdo z nich mluvil.

Bylo zřejmé, že Javert musil být, jak se říká „vyšinutý z kolejí“, že si tak dovolil křiknout na strážníka po starostově výzvě, aby Fantinu propustil. Či snad dokonce zapomněl, že pan starosta je přítomen? Nebo si byl tak jist, že úřední autorita nemůže dát podobný rozkaz a že se pan starosta jistě nechtěně přeřekl? Či snad, jsa už po dvě hodiny svědkem takových strašných věcí, si říkal, že nadešel pravý čas k vrcholnému rozhodnutí, že je nutno, aby se malost ukázala velikou, aby se policajt proměnil v úředníka a aby se policejní úředník stal soudcem, a že cítil, že se v této neobyčejné krajnosti pořádek, zákon, mravnost, vláda a celá lidská společnost vtělily do něho, Javerta?

Ať je tomu jakkoliv, když se ozvalo rozhodné já pana Madeleina, stala se věc neslýchaná: Policejní inspektor, všecek bledý a ledový, se zmodralými rty a zoufalým pohledem, se obrátil ke starostovi a chvěje se sotva znatelně na celém těle, řekl mu se sklopenýma očima, ale pevně:

„To nejde, pane starosto!“

„Jak to?“ řekl pan Madeleine.

„Ta nešťastnice napadla měšťana.“

„Inspektore Javerte,“ pokračoval pan Madeleine smířlivě a klidně, „poslyšte, jste čestný muž, a nebude proto těžké se s vámi dohovořit. Řeknu vám, jak to bylo. Šel jsem po náměstí právě ve chvíli, kdy jste odváděl tu ženu, stála tam ještě skupina lidí, vyptával jsem se jich a dověděl jsem se, že viníkem byl ten měšťan a že po právu měl být zatčen vlastně on.“

Javert odpověděl:

„Ta bídnice právě urazila pana starostu.“

„To se týče mě. Urážka mé osoby snad patří mně. Mohu s ní dělat, co se mi zlíbí.“

„Prosím, aby mi pan starosta prominul. Urážka jeho osoby není jeho urážkou, ale urážkou spravedlnosti.“

„Inspektore Javerte,“ odpověděl pan Madeleine, „základ spravedlnosti je svědomí. Vyslechl jsem tu ženu. Vím, co dělám.“

„A já, pane starosto, nechápu, co vidím.“

„Tak se spokojte s tím, že poslechnete.“

„Poslouchám, co mi velí povinnost. Povinnost mi káže, aby ta žena byla odsouzena na šest měsíců do vězení.“

Pan Madeleine vlídně odpověděl:

„Poslouchejte dobře. Nebude tam ani jediný den.“

Po těchto rozhodných slovech se Javert odvážil zahledět na starostu a stále ještě hluboce uctivým tónem mu řekl:

„Jsem opravdu nešťasten, že musím panu starostovi odporovat, je to poprvé v mém životě, ale pan starosta mi ráčí dovolit, abych ho upozornil, že jednám v rámci své pravomoci. Protože si to pan starosta přeje, zůstávám u případu občanova. Byl jsem tam. Ta holka se vrhla na pana Bamataboise, voliče a majitele krásného domu s balkónem na rohu náměstí, domu, který má tři poschodí a je celý z tesaného kamene. Konečně, na světě se děje všelicos. Ale buď jak buď, toto je, pane starosto, případ, který spadá do pravomoci bezpečnosti, a já tedy mám právo zadržet tu ženu jménem Fantina.“

Nato pan Madeleine zkřížil ruce a řekl tak přísně, jak ho město ještě nikdy neslyšelo mluvit:

„Případ, o kterém mluvíte, je záležitostí městské policie. Podle článku devátého, jedenáctého, patnáctého a šestašedesátého trestního řádu jsem soudcem já. Nařizuji, aby ta žena byla propuštěna na svobodu.“

Javert se pokusil o poslední odpor.

„Ale, pane starosto…“

„Připomínám vám, právě vám, jedenaosmdesátý článek zákona ze dne 13. prosince 1799 o omezování osobní svobody.“

„Ale, pane starosto, dovolte mi…“

„Už ani slova.“

„Přesto…“

„Jděte!“ řekl pan Madeleine.

Javert přijal ránu, vzpřímen jako voják, přímo do prsou, uklonil se starostovi až k zemi a odešel.

Fantina odstoupila ode dveří a celá strnulá se dívala, jak odchází.

Ale i ona prožívala podivné rozechvění. Právě byla svědkem, jak se o ni přely dvě protichůdné mocnosti. Před svými zraky viděla boj dvou mužů, kteří měli ve svých rukou její svobodu, její život, její duši, její dítě; jeden muž ji táhl do stínu, druhý ji vracel světlu. V tomto boji, do něhož nahlédla zveličujícími brýlemi zděšení, se jí oba muži jevili jako obři; jeden mluvil jako ďábel, druhý jako její strážný anděl. Anděl přemohl démona, a tento anděl – skutečnost, která ji rozechvěla od hlavy k patě – ten osvoboditel, byl právě tím, koho z celé duše nenáviděla, starosta, kterého tak dlouho považovala za původce všeho svého utrpení, Madeleine! A právě ve chvíli, kdy ho tak ošklivě urazila, ji zachránil! Mýlila se snad? Měla by se snad v duši změnit…?

Nevěděla, chvěla se. Poslouchala celá poplašená, rozhlížela se zmateně, a při každém slově, které pan Madeleine řekl, cítila, jak v ní taje a jak se hroutí strašná temnota nenávisti a jak se v jejím srdci rodí cosi hřejivého a nevýslovného, tušení radosti, důvěry a lásky.

Když Javert odešel, obrátil se pan Madeleine k ní a řekl jí pomalu, jako vážný člověk, který s námahou zadržuje slzy:

„Slyšel jsem vás. Nic z toho, o čem jste vypravovala, jsem nevěděl. Věřím, že je to pravda, cítím, že je to pravda. Nevěděl jsem ani, že jste odešla z mých dílen. Proč jste se na mě neobrátila přímo? Ale teď zaplatím vaše dluhy, dám přivést vaše dítě, nebo si vy sama pro ně dojdete. Budete žít tady, v Paříži, kde budete chtít. Postarám se o vaše dítě i o vás. Nebudete-li chtít, nemusíte pracovat. Dám vám tolik peněz, kolik budete potřebovat. Budete zase počestná a šťastná. A potom, slyšte, prohlašuji vám od nynějška, je-li všechno tak, jak říkáte – a já o tom nepochybuji –, že jste před Bohem nikdy nepřestala být ctnostná a řádná. Jste jen ubohá.“

To bylo víc, než mohla Fantina snést. Vidět Cosettu! Vyjít z toho bídného života! Žít svobodně, bezstarostně, šťastně a čestně s Cosettou! Vidět, jak se z její bídy stává skutečný ráj! Dívala se strnule na muže, který k ní mluvil, a zmohla se jen na dva tři vzlyky: Ach! Ach! Ach! Nohy jí vypověděly službu, klesla na kolena před panem Madeleinem, a než tomu mohl zabránit, ucítil, jak uchopila jeho ruku a přitiskla na ni své rty.

Potom omdlela.

  

[^84]: Zločinec a později policista.

[^85]: Kristus nás vykoupil.

[^86]: Osvoboditel Venezuely, Kolumbie a Bolívie od španělského panství.

[^87]: Špan. generál.
