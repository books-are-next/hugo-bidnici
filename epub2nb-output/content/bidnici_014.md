---
title: KNIHA OSMÁNásledek
contentType: prose
---

(1)  
V jakém zrcadle si pan Madeleine prohlíží vlasy

  

Začalo se rozednívat. Fantina strávila noc v horečce a bez spánku, ale v příjemných vidinách; k ránu usnula. Sestra Simplicie, která u ní bděla, využila jejího spánku a šla připravit novou dávku chininu. Ctihodná sestra byla již chvíli v nemocniční laboratoři a skláněla se nad léky a lahvičkami; dívala se na ně hodně zblízka, protože jí vadilo kalné šero, které úsvit rozlévá po předmětech. Náhle otočila hlavu a lehce vykřikla. Před ní stál pan Madeleine. Právě tiše vstoupil.

„To jste vy, pane starosto?“ zvolala.

Madeleine se potichu zeptal:

„Jak se daří té ubohé ženě?“

„V této chvíli ne zrovna špatně. Ale měli jsme velkou starost.“

Vysvětlila mu, co se stalo, a že Fantině bylo předešlý den mnohem hůř, že jí však teď je líp, protože se domnívá, že pan starosta odjel do Montfermeil pro její holčičku. Sestra si netroufala zeptat se starosty, ale podle výrazu jeho tváře jasně viděla, že odtamtud nepřichází.

„To je správné,“ odpověděl jí, „dobře jste učinila, že jste ji nevyvedla z klamu.“

„Jenže, pane starosto,“ odvětila sestra, „co jí řekneme, až vás uvidí bez dítěte?“

Madeleine se na chvíli zamyslil.

„Snad nám Bůh něco vnukne,“ řekl.

„Nemůžeme přece lhát,“ zašeptala sestra.

Denní světlo naplnilo místnost. Ozářilo obličej pana Madeleina. Sestra náhodou zvedla oči.

„Můj Bože, pane starosto!“ zvolala. „Co se vám stalo? Vaše vlasy jsou docela bílé!“

„Bílé!“ řekl.

Sestra Simplicie přehrabala lékařské náčiní a vyhledala malé zrcátko, kterého užívají lékaři, když zjišťují, zda nemocný ještě dýchá. Pan Madeleine zrcátko vzal, podíval se v něm na své vlasy a pak řekl: „Vida!“

To slovo pronesl naprosto lhostejně a jako by myslil na jinou věc. Sestra Simplicie cítila chlad z čehosi neznámého, co se událo mimo její vědomí.

Pan Madeleine se zeptal:

„Smím se na ni podívat?“

„Nepošle pan starosta nejdřív pro její dítě?“ řekla sestra, která se stěží odhodlala k té otázce.

„Pošlu pro ně, ale potrvá to nejméně dva nebo tři dny.“

„Kdyby pana starostu do té doby neviděla,“ pokračovala sestra skromně, „nevěděla by, že se pan starosta vrátil, a snadno bychom ji přiměli, aby měla trpělivost; až by pak dítě přijelo, považovala by za samozřejmé, že pan starosta přijel s dítětem. Nemusili bychom lhát.“

Pan Madeleine zřejmě chvíli přemýšlel a potom s vážným klidem řekl:

„Ne, sestro, musím ji vidět. Možná že spěchám.“

Jeptiška si pravděpodobně nevšimla slůvka „možná“, které dávalo slovům pana starosty temný a podivný význam. Odpověděla se sklopenýma očima a s uctivým hlasem:

„Teď spí, ale pan starosta může vstoupit.“

Pan Madeleine poznamenal cosi o dveřích, které se špatně zavírají a jejichž vrzání by mohlo nemocnou budit, a potom vešel do pokoje, přistoupil k lůžku a rozhrnul záclonky. Fantina spala. Z plic jí vycházel dech s tragickým šelestem, při němž se svírá srdce ubohých matek, když v noci bdí u spícího, smrti propadajícího dítěte. Přesto ten obtížný dech stěží rušil nesmírně jasný klid na obličeji, který ji ve spánku proměňoval. Její bledost se změnila v bělost; tváře měla růžové. Dlouhé světlé řasy, jediná krása, která jí zbyla z dob panenství a mladosti, se chvěly a zůstávaly sklopeny. Celá její bytost se chvěla, jako by se neviditelná křídla chystala vzlétnout a odnést ji, křídla, jejichž záchvěvy cítíme, ale nehmatáme. Kdo ji viděl, nebyl by věřil, že je na smrt nemocná. Spíše se podobala bytosti, která odletí, než bytosti, jež má zemřít.

Větev se zachvěje, blíží-li se k ní ruka, která chce utrhnout květ, zdá se, že se odtahuje a nabízí zároveň. I lidské tělo se podobně zachvěje, když nastane čas, v němž tajemné prsty smrti mají utrhnout duši. Pan Madeleine zůstal chvíli nehnuté stát u lůžka, a jako když ji přede dvěma měsíci přišel poprvé navštívit do nemocnice, střídavě se díval na nemocnou a na krucifix. Oba zaujímali úplně týž postoj jako tehdy: ona spala, on se modlil; jenomže teď, po dvou měsících, měla ona vlasy šedé a on bílé.

Pan Madeleine stál před lůžkem a držel prst na ústech, jako by v pokoji byl někdo, koho chce umlčet.

Fantina otevřela oči, spatřila ho a pokojně, s úsměvem řekla:

„A Cosetta?“

## (2)  
Fantina je šťastná

  

Nedala najevo ani překvapení ani radost; byla radost sama. Tu prostou otázku: „A Cosetta?“ vyslovila s radostí tak hlubokou, s takovou jistotou a bez nejmenšího nepokoje nebo pochybnosti, že nemohl promluvit. Fantina pokračovala:

„Věděla jsem, že jste tady. Spala jsem, ale viděla jsem vás. Už dlouho vás vidím. Celou noc jsem vás v duchu sledovala. Byl jste obklopen slávou boží a měl jste kolem sebe samé nebeské postavy.“

Pan Madeleine pozdvihl oči ke krucifixu.

„Ale povězte mi,“ pokračovala, „kde je Cosetta? Proč ji neposadili k mému lůžku, aby tu byla, až se probudím?“

Odpověděl bezmyšlenkovitě větou, na kterou si později nemohl vzpomenout.

Naštěstí vstoupil lékař, kterého upozornili, že se starosta vrátil. Přišel panu Madeleinovi na pomoc.

„Milé dítě,“ řekl lékař, „uklidněte se. Vaše holčička je tady.“

Fantininy oči se rozzářily a celý obličej se zalil jasem. Sepjala ruce s výrazem, který prozrazoval, kolik něžnosti i prudkosti se vejde do modlitby.

„Ach!“ zvolala. „Přineste mi ji!“

Dojemný klam matky! Cosetta byla pro ni stále robátkem, které se nosí.

„Ještě ne,“ odvětil lékař, „teď ještě ne. Stále ještě máte slabou horečku. Pohled na dítě by vás rozčilil a ublížil by vám. Nejdřív se musíte uzdravit.“

Fantina ho podrážděně přerušila.

„Jsem už zdravá! Říkám vám, že jsem zdravá. Je to osel, ten lékař! Ach! Chci vidět své dítě!“

„Vidíte,“ pravil lékař, „jak se rozčilujete. Dokud budete v tomto stavu, budu proti tomu, abyste spatřila svou holčičku. Nestačí ji vidět, musíte pro ni žít. Až budete rozumná, sám vám ji přivedu.“

Ubohá matka sklonila hlavu.

„Pane doktore, prosím vás, odpusťte mi, opravdu mi odpusťte. Dříve bych nebyla nikdy řekla, co jsem právě teď řekla; potkalo mě tolik neštěstí, že někdy nevím, co povídám. Chápu, že se bojíte, aby mě to nerozčililo; budu čekat tak dlouho, jak budete chtít, ale přísahám vám, že by mi pohled na dcerušku neuškodil. Od včerejšího večera ji vidím a nespouštím z ní oči. Víte, že bych na ni mluvila tiše, kdyby mi ji teď přinesli? Jistě. Není to docela přirozené, že toužím spatřit dítě, pro které schválně šli do Montfermeil? Nezlobím se. Vím dobře, že budu šťastná. Celou noc jsem viděla bílé předměty a osoby, které se na mne usmívaly. Až pan doktor uzná za vhodné, přinese mi mou Cosettu. Už nemám horečku, protože jsem se uzdravila; cítím, že mi vůbec nic není, ale budu se tvářit, jako bych byla nemocná, a nepohnu se, abych zdejším dámám udělala radost. Až uvidíte, že jsem docela klidná, řeknete: musíme jí to dítě dát.“

Pan Madeleine seděl na židli, která stála vedle lůžka. Fantina se obrátila k němu; zřejmě se snažila, aby se zdála klidná, „hodná“, jak říkala v tom chorobném zeslabení, které se podobá dětinství, aby vidouce ji klidnou neodpírali jí setkání s Cosettou. I když se uklidnila, přece se neubránila tomu, aby pana Madeleina nezahrnula tisícerými otázkami.

„Měl jste příjemnou cestu, pane starosto? Ach, jak jste dobrý, že jste mi ji přivedl! Povězte mi, jaká je. Dobře snášela cestu? Ale ona mě nepozná! Za tu dobu na mne už zapomněla, chudinka! Děti mají krátkou paměť. Jsou jako ptáci. Dnes vidí jednu věc, zítra druhou a nevzpomínají na nic. Měla bílé prádlo? Udržovali ji ti Thénardierovi v čistotě? Jak ji živili? Ach, kdybyste věděl, jak mě trápilo, když jsem si v dobách nedostatku dávala tyhle otázky! Teď všechno zmizelo. Jsem veselá. Ach, chtěla bych ji vidět! Pane starosto, zdá se vám hezká? Je ta má holčička hezká? V dostavníku jistě bylo zima! Nemohli byste mi ji přivést na kratičkou chvilku? Hned potom byste ji odvedli. Řekněte! Jste tu pánem, a kdybyste…“

Vzal ji za ruku: „Cosetta je krásná,“ řekl. „Daří se jí dobře, brzo ji uvidíte, ale upokojte se. Mluvíte příliš živě, vystrkujete ruce z postele, a to vás dráždí ke kašli.“

Skutečně záchvat kašle přerušoval Fantininu řeč skoro za každým slovem.

Fantina ani nevzdychla; bála se, že by svými příliš vášnivými prosbami porušila důvěru, kterou chtěla vzbudit, a začala se jakoby lhostejně vyptávat:

„Montfermeil je hezký, viďte? V létě se tam asi chodí na výlety. Jak se vede Thénardierovým? Jejich kraj nenavštěvuje mnoho lidí. Ten hostinec je spíš krčma.“

Pan Madeleine ji stále držel za ruku a úzkostlivě se na ni díval; bylo zřejmé, že přišel, aby jí řekl věci, před nimiž nyní couval. Lékař odešel, jakmile nemocnou prohlédl. Zůstala u nich jenom sestra Simplicie.

Fantina náhle přerušila ticho zvoláním:

„Slyším ji! Dobrý Bože! Slyším ji!“

Vztáhla ruce, aby přítomní mlčeli, zatajila dech a vytrženě naslouchala.

Na dvoře si hrálo dítě vrátné nebo nějaké dělnice. Byla to jedna z náhod, s nimiž se někdy setkáváme a které se tajemně podílejí na režii smutných událostí. Dítě – byla to malá holčička – přecházelo, běhalo, aby se zahřálo, smálo se a hlasitě zpívalo. Hle, do čeho se zapletou dětské hry. Právě tuto holčičku slyšela Fantina zpívat.

„To je má Cosetta!“ prohlásila. „Poznávám její hlas!“

Dítě se vzdálilo, hlas umlkl. Fantina ještě chvíli naslouchala, pak její tvář posmutněla a pan Madeleine slyšel, jak tiše říká:

„Jak je ten lékař zlý, že mi nedovolí, abych se podívala na své dítě! Ten člověk vypadá zle.“

Ale pak znovu přišel k slovu veselý základ jejích myšlenek a Fantina mluvila sama k sobě s hlavou na podušce:

„Jak budeme šťastné! Předně budeme mít zahrádku! Pan Madeleine mi ji slíbil. Cosetta si bude hrát na zahradě. Už teď zná písmena. Naučím ji slabikovat. Bude běhat v trávě za motýlky. Já se na ni budu dívat. Potom půjde k prvnímu přijímání. Božínku, kdy půjde k prvnímu přijímání?“

Začala počítat na prstech.

„… Jeden, dva, tři, čtyři… je jí sedm roků. Za pět let Bude mít bílý závoj, prolamované punčochy, bude vypadat jako malá slečna. Vy, dobrá sestro, ani nevíte, jak jsem hloupá; představte si, už teď myslím na Cosettino první přijímání!“

Zasmála se.

Pan Madeleine pustil Fantininu ruku. Naslouchal jejím slovům, jako nasloucháme větru – s očima upřenýma k zemi, s duchem ponořeným do bezedných úvah. Náhle Fantina přestala mluvit, a pan Madeleine bezděčně zdvihl hlavu. Fantina vypadala strašně.

Již nemluvila, nedýchala; napolo se posadila, hubené rameno jí vyklouzlo z košile, její tvář, před chvílí rozzářená, zesinala; zdálo se, že se upřeně, s očima zvětšenýma hrůzou, dívá před sebe na cosi strašlivého na druhém konci pokoje.

„Panebože!“ zvolal pan Madeleine. „Co je vám, Fantino?“

Fantina neodpovídala, nespouštějíc pohled z toho, co pravděpodobně viděla, jednou rukou se dotkla jeho paže a druhou mu dala znamení, aby se obrátil.

Pan Madeleine se otočil a spatřil Javerta.

## (3)  
Javert je spokojen

  

Podívejme se, co se stalo. Když pan Madeleine vyšel z porotní síně v Arrasu, odbilo právě půl jedné. Vrátil se do své zájezdní hospody zrovna včas, aby mohl odjet dostavníkem, v němž si, jak si vzpomínáme, zamluvil místo. Nedlouho před šestou hodinou ráno dojel do Montreuil-sur-Mer a jeho první starostí bylo, aby hodil na poštu svůj dopis panu Laffittovi; nato zašel do nemocnice, aby se podíval na Fantinu.

Sotva opustil soudní síň, ujal se slova státní zástupce, který se vzpamatoval první; politoval záchvat šílenství ctihodného starosty montreuilského a prohlásil, že ta podivná příhoda, která se osvětlí později, nikterak nezviklala jeho přesvědčení, a znovu žádal, aby soud odsoudil Champmathieua, nepochybně pravého Jeana Valjeana. Naléhání státního zástupce bylo zřejmě v rozporu s názorem všech, veřejnosti, soudce i poroty. Obhájce snadno vyvrátil jeho řeč a prohlásil, že doznání pana Madeleina, to jest pravého Jeana Valjeana, docela mění podstatu celého případu, a že porota má před sebou nevinného člověka. Advokát z toho vytěžil několik řečnických obratů – naneštěstí málo nových – o soudních omylech atd., prezident se ve svém závěru připojil k obhájci a porota v několika minutách prohlásila, že Champmathieu je nevinen.

Státní zástupce však nějakého Jeana Valjeana dostat musil, a protože mu Champmathieu uklouzl, sáhl po Madeleinovi.

Jakmile byl Champmathieu propuštěn, státní zástupce zahájil bez meškání porady s prezidentem soudu. Rokovali o „nutnosti zatčení pana starosty města Montreuil-sur-Mer“. Tuto větu, v níž je tolik genitivů, vymyslil pan státní návladní a sám ji také zapsal do hlášení státnímu prokurátorovi. Jakmile vyprchalo první rozčilení, zmohl se prezident na pramálo námitek. Bylo patrno, že se spravedl­nost musí brát obvyklou cestou. Nadto, máme-li říci všechno, byl prezident, třebas dobrý a celkem rozumný člověk, nadšený roajalista a cítil se dotčen, že starosta z Montreuil-sur-Mer ve zmínce o přistání v Cannes řekl _císař_ místo _Buonaparte_.

Byl tedy vystaven zatykač. Státní zástupce jej odeslal do Montreuil-sur-Mer zvláštním jízdním poslem a zatčením pověřil policejního inspektora Javerta.

Víme, že se Javert ihned po své výpovědi vrátil do Mont­­reuil-sur-Mer.

Jakmile mu zvláštní posel dával zatykač a příkaz k zatčení, Javert okamžitě vstal.

Posel byl rovněž velmi spolehlivý policista a několika slovy pověděl Javertovi, co se přihodilo v Arrasu. Zatykač, podepsaný státním zástupcem, zněl takto: „Inspektor Javert zatkne pana Madeleina, starostu města Montreuil-sur-Mer, v němž byl při dnešním přelíčení zjištěn propuštěný trestanec Jean Valjean.“

Člověk, který by Javerta neznal a viděl ho vcházet do nemocniční předsíně, by neuhodl, co se děje, neshledávaje na něm pranic neobvyklého. Byl chladný, klidný, vážný, šedé vlasy dokonale přičesané na skráních; po schodech vyšel volně jako obyčejně. Kdyby si však Javerta důkladně prohlédl někdo, kdo ho znal až na dno, byl by se zachvěl. Sponku koženého nákrčníku měl pod levým uchem místo na šíji. To prozrazovalo, že Javert je neslýchaně rozčilen.

Javert byl povaha dokonalá; nestrpěl jediný záhyb ani na své povinnosti, ani na svém stejnokroji; byl přísný v jednání se zločinci a přesný, pokud šlo o knoflíky stejnokroje.

Jestliže si špatně upravil sponku svého koženého nákrčníku, prožil zřejmě vzrušení, které bychom mohli nazvat duševním zemětřesením.

V sousední strážnici si vyžádal desátníka a čtyři vojáky, vojákům přikázal, aby zůstali na dvoře, a vrátné, která nic netušila a byla zvyklá, že za panem starostou přicházejí ozbrojení vojáci, poručil, aby mu ukázala Fantinin pokoj.

Když k němu došel, otočil klíčem, otevřel opatrně jako ošetřovatel nemocných nebo špicl a vstoupil.

Správně řečeno nevstoupil. Zastavil se na prahu pootevřených dveří, klobouk na hlavě, levou ruku zasunutou v redingotu zapnutém až po bradu. V ohbí lokte bylo vidět olověnou hlavici ohromné hole, kterou skryl za zády.

Zůstal tak stát, dokud si nevšimli, že je v místnosti. Náhle Fantina zdvihla oči, spatřila ho a přiměla pana Madeleina, aby se obrátil.

Jakmile se Madeleinův pohled střetl s Javertovým, nasadil Javert strašnou tvář, ale nepohnul se, ani se nepřiblížil. Žádný pocit člověka se neprojeví tak strašně jako radost.

Měl tvář ďábla, který právě našel zatracence.

Jistota, že má Jeana Valjeana konečně v moci, zdůraznila v jeho rysech všechno, co se tajilo v duši. Kal rozrušeného dna vyplul na povrch. Pokoření, že na okamžik ztratil stopu a dal se na několik chvil oklamat Champmathieuem, mizelo pod pýchou, že už dříve tak dobře hádal a byl tak dlouho veden správnou domněnkou. Své uspokojení dal Javert najevo panovačným postojem. Nestvůrnost vítězství se rozprostřela po jeho úzkém čele. Byla v ní všechna hrůza, jakou může vyjádřit spokojený obličej.

V té chvíli byl Javert v nebi. Aniž si to uvědomoval – jen nejasně tušil svou nepostradatelnost a svůj úspěch – ztělesňoval – on, Javert – spravedlnost, světlo, pravdu v jejich nebeské úloze při potírání zla. Měl za sebou a kolem sebe veřejnou moc, rozum, soudní rozsudek, znalost zákona, právo veřejně stíhat – všechny trumfy; chránil pořádek, měnil zákon v blesk, mstil lidskou společnost, propůjčoval ozbrojenou ruku samému absolutnu; tyčil se v slávě; v jeho vítězství byl zbytek nedůvěry a zápasu; byl vzpřímený, pyšný, zářivý, v nebeském blankytu stavěl na odiv nadlidskou krutost nelítostného archanděla; v hrozivém stínu povinnosti, kterou plnil, bylo vidět, jak v jeho zaťaté pěsti plane ohnivý trestající meč lidské společnosti; šťastný i pohoršený rozšlápl svou patou zločin, neřest, odboj, zatracení, peklo; zářil, vyhlazoval, usmíval se; v tom zrůdném svatém Michalovi byla nepopiratelná velikost.

Javert, třeba strašlivý, nebyl nikterak podlý.

Poctivost, upřímnost, nevinnost, přesvědčení, smysl pro povinnost jsou vlastnosti, které mohou být děsné, zmýlí-li se, ale které, třebas děsné, zůstanou veliké; jejich majestát setrvává i v omylu, jsou-li ovládány lidským svědomím. Jsou to ctnosti, které mají jednu vadu – omyl. Poctivá neúprosná radost fanatikova si i ve své čiré ukrutnosti zachovává jakousi ponuře vznešenou aureolu. Aniž to tušil, byl Javert ve svém příšerném štěstí k politování jako každý nevědomec, který vítězí. Nic nebylo drásavějšího a hroznějšího než tvář, v níž se zračilo všechno to, co je v dobru zlé.

## (4)  
Moc se ujímá svých práv

  

Fantina neviděla Javerta ode dne, kdy ji pan starosta vyrval z jeho rukou. Její nemocný mozek nic nevnímal, ale Fantina nepochybovala, že jde pro ni. Nemohla snést tu hroznou tvář, měla dojem, že umírá, zakryla si obličej oběma rukama a úzkostlivě vykřikla:

„Pane Madeleine, zachraňte mě!“

Jean Valjean – od nynějška mu nebudeme říkat jinak – vstal. Řekl Fantině velmi tiše a velmi vyrovnaně:

„Uklidněte se. Pro vás nejde.“

Potom se obrátil k Javertovi a řekl mu:

„Vím, co chcete.“

Javert odpověděl:

„Tak honem!“

Přízvuk, kterým doprovodil tato dvě slova, byl skoro divoký, zběsilý. Javert neřekl: Tak honem! Řekl: Tahonem! Žádným přepisem nevystihneme přízvuk, jakým to vyslovil; nebylo to lidské slovo, byl to zvířecí zvuk.

Nepočínal si jako obvykle; nepouštěl se do podrobností; vůbec neukázal zatykač. Pro něho byl Jean Valjean jakýmsi tajemným a nepostižitelným bojovníkem, s kterým se držel už pět let v křížku, aniž se mu podařilo položit ho na lopatky. Zatčení nebyl začátek, nýbrž konec. Proto se omezil jenom na slova: Tak honem!

Přitom neučinil ani krok; pohleděl na Jeana Valjeana, jako by po něm házel hákem, kterým měl ve zvyku přitahovat k sobě bídníky.

Byl to právě ten pohled, který Fantina přede dvěma měsíci ucítila až v morku kostí.

Při Javertově výkřiku Fantina otevřela oči. Ale pan starosta byl s ní. Čeho by se tedy bála?

Javert pokročil doprostřed místnosti a zvolal:

„Tak! Půjdeš?“

Nešťastnice se rozhlédla. Nikdo v místnosti nebyl kromě jeptišky a pana starosty. Komu mohlo platit to pokořující tykání? Jenom jí. Zachvěla se.

Vtom spatřila neslýchanou věc, tak neslýchanou, že se jí nic podobného nezjevilo ani v nejtíživějších horečných snech.

Viděla, jak ten špicl Javert chytil pana starostu za límec; viděla, jak pan starosta sklonil hlavu. Zdálo se jí, že se celý svět rozpadá.

Javert skutečně chytil Jeana Valjeana za límec.

„Pane starosto!“ vykřikla Fantina.

Javert se zasmál strašným smíchem, který mu odhalil celý chrup.

„Tady už není žádný pan starosta!“

Jean Valjean se nepokusil střást ruku, která ho držela za límec kabátu. Řekl:

„Javerte…“

Javert ho přerušil: „Říkej mi ‚pane inspektore‘!“

„Pane,“ řekl Jean Valjean, „chtěl bych vám něco říci, jenom vám.“

„Nahlas! Mluv nahlas!“ odvětil Javert. „Se mnou se mluví nahlas.“

Jean Valjean pokračoval ještě tišeji:

„Rád bych vás o něco poprosil…“

„Říkám ti, abys mluvil nahlas.“

„Chci, abyste to slyšel jenom vy…“

„Co je mi po tom? Neposlouchám!“

Jean Valjean se k němu otočil a chvatně a tiše mu řekl:

„Dejte mi tři dny! Tři dny, abych mohl zajet pro dítě té nešťastné ženy! Zaplatím, co bude třeba. Doprovodíte mě, budete-li chtít.“

„Děláš si ze mě blázny?“ zvolal Javert. „Prosím tě, vím, že nejsi hloupý. Chceš ode mě tři dny, abys práskl do bot! Říkáš, že chceš jít pro dítě té holky! Bože! To je nápad! To je opravdu nápad!“

Fantina se zachvěla.

„Mé dítě!“ zvolala. „Jít pro mé dítě! Tedy není zde! Sestřičko, povězte mi, kde je Cosetta? Chci své dítě! Pane Madeleirae! Pane starosto!“

Javert dupl nohou.

„Teď začne ta druhá! Mlčíš, poběhlice! Báječný kraj, kde jsou galejníci městskými úředníky a kde se o děvky z ulice pečuje jako o komtesy. Ale to se teď všechno změní; už bylo načase!“

Upřeně se podíval na Fantinu, a popadnuv Jeana Valjeana za kravatu, košili i límec, dodal:

„Povídám ti, že tu není žádný pan Madeleine a že tu není žádný pan starosta. Je tu zloděj, lupič, bývalý trestanec, který se jmenuje Jean Valjean! Tady ho držím! Tady je!“

Fantina se prudce vztyčila, opřela se o obě ztuhlé paže, podívala se na Jeana Valjeana, pohleděla na Javerta a pak na jeptišku, otevřela ústa, jako by chtěla něco říci, ale z hloubi hrdla se jí ozvalo jen zachroptění; Fantina úzkostně zvedla paže, otvírajíc křečovitě ruce a mávajíc jimi kolem sebe jako člověk, který se topí, a potom se náhle zhroutila na polštář. Hlava uhodila o pelest a s otevřenými ústy a otevřenýma a pohaslýma očima jí klesla na prsa.

Fantina byla mrtvá.

Jean Valjean položil ruku na ruku Javertovu, která ho držela, otevřel ji, jako by byl otevřel ruku dítěte, a řekl:

„Zabil jste ji.“

„Tak dost!“ křikl Javert vztekle. „Nejsem tu proto, abych poslouchal hlouposti. Ušetřeme si to. Stráž je dole. Jdem, nebo dostaneš pouta!“

V rohu místnosti stálo staré železné lůžko, kterého užívaly sestry, když bděly u nemocného. Jean Valjean k němu přistoupil, ve mžiku vylomil silně rozviklané záhlaví, pro jeho svaly to bylo hračkou, pevně uchopil hlavní tyč a zadíval se na Javerta. Javert couvl ke dveřím.

Jean Valjean s železnou tyčí v ruce přistoupil pomalu k Fantininu lůžku, potom se obrátil a sotva slyšitelným hlasem řekl Javertovi:

„Neradím vám, abyste mě v tomto okamžiku rušil.“

Není třeba popírat, že se Javert třásl.

Napadlo ho zavolat stráž, ale Jean Valjean by mohl té chvilky využít a uniknout. Zůstal tedy, uchopil svou hůl za dolní konec, opřel se o veřeje a nespouštěl Jeana Valjeana z očí.

Jean Valjean se opřel loktem o kouli na záhlaví lůžka, dlaní si podepřel čelo a soustředěně pozoroval nehybně nataženou Fantinu. V zamyšlení a mlčení zřejmě nemyslil na nic z vezdejšího života. V jeho tváři a v jeho postoji se zračil jenom nevyslovitelný soucit. Po několika vteřinách snění se sklonil k Fantině a tiše k ní hovořil.

Co jí řekl? Co mohl říci ten zavržený člověk mrtvé ženě? Jaká byla jeho slova? Nikdo na světě je neslyšel. Slyšela je mrtvá? Jsou dojemné iluze, které snad jsou vznešenými skutečnostmi. Nelze však pochybovat o tom, že sestra Simplicie, jediný svědek toho, co se dálo, často vyprávěla, že ve chvíli, kdy Jean Valjean šeptal Fantině cosi do ucha, zřetelně viděla, jak se nebohé ženě kmitl letmý úsměv na bledých rtech a ve vyhaslých zornicích, plných úžasu nad záhrobím.

Jean Valjean vzal do obou rukou Fantininu hlavu a měkce ji narovnal na podušce, jako když matka ukládá dítě, zavázal jí stužku na košili a vlasy jí zasunul pod čepeček. Když skončil, zatlačil jí oči.

Fantinina tvář byla v tom okamžení podivně prozářená.

Smrt je vstup do velkého jasu.

Fantinina ruka sklouzla z lůžka. Jean Valjean poklekl, opatrně ruku pozdvihl a políbil.

Potom se vztyčil, obrátil se k Javertovi a řekl:

„Teď jsem vám k službám.“

## (5)  
Vhodný hrob

  

Javert dopravil Jeana Valjeana do městské věznice.

Zatčení pana Madeleina bylo senzací nebo spíše nezvyklým vzrušením pro celý Montreuil-sur-Mer. Rmoutí nás to, ale nemůžeme zatajit, že už jen po pouhých slovech „byl to galejník“ ho skoro všichni opustili. Ani ne za dvě hodiny zapomněli na všechno dobro, které vykonal, a zůstal jen „galejníkem“. Je správné, řekneme-li, že ještě nikdo neznal podrobnosti o tom, co se stalo v Arrasu. Celý den bylo slyšet ve všech částech města rozhovory jako tento:

„Vy to ještě nevíte? Byl to bývalý trestanec!“ – „Kdo?“ – „Starosta.“ – „Prosím vás! Pan Madeleine?“ – „Ano.“ – „Opravdu?“ – „Nejmenuje se Madeleine, má hrozné jméno – Béjean, Bojean, Boujean.“ – „Panebože!“ – „Byl zatčen.“ – „Zatčen!“ – „Je v městské věznici, kde čeká, až ho převezou jinam.“ – „Převezou? Kam ho převezou?“ – „Přijde před porotu pro krádež, které se kdysi dopustil na veřejné silnici.“ – „Jestlipak jsem si to nemyslil! Ten člověk byl příliš dobrý, příliš dokonalý, příliš ctnostný. Odmítl záslužný kříž, rozdával peníze uličníkům na potkání. Vždycky jsem si myslil, že za tím vězí nějaký nekalý příběh.“

Zvláště „salóny“ se ozývaly takovými řečmi.

Jedna stará dáma, která byla předplatitelkou časopisu _Drapeau blanc_, prohodila poznámku, jejíž hloubka by se dala těžko prozkoumat:

„Mě to nemrzí. Dobře na bonapartisty!“

A přízrak, který se jmenoval pan Madeleine, zmizel z Montreuil-sur-Mer. Jeho památce zůstaly z celého města věrny jen tři nebo čtyři osoby. Stará vrátná, která mu posluhovala, byla mezi nimi.

Večer toho dne, ještě celá uděšená, seděla ta ctihodná stařena ve vrátnici a přemýšlela. Továrna byla celý den zavřena, vrata zastrčena závorou, ulice opuštěná. V domě byly jenom dvě jeptišky, sestra Perpetua a sestra Simplicie, které bděly u mrtvé Fantiny.

V době, kdy se pan Madeleine obvykle vracíval domů, brala vrátná jako stroj ze zásuvky klíč od jeho pokoje a svícen, kterého používal večer co večer, když šel nahoru do svého bytu; zavěsila klíč na hřebík, kde si jej vždycky brával, a postavila svícen vedle, jako by ho čekala. Všechno to, chudák, dělala, aniž si uvědomovala, co dělá.

Teprve za dvě hodiny se probrala ze zamyšlení a zvolala: „Kriste Ježíši! Já jsem pověsila klíč na hřebík!“

V té chvíli se otevřelo okénko vrátnice, do otvoru vklouzla ruka, uchopila klíč a svícen a rozsvítila voskovici o hořící lojovou svíčku.

Vrátná zvedla oči a zůstala s otevřenými ústy, ale výkřik potlačila v hrdle.

Poznala tu ruku, tu paži i rukáv redingotu.

Byl to pan Madeleine.

Než mohla promluvit, zůstala jako sloup, jak řekla později, když tu příhodu vyprávěla.

„Můj Bože, pane starosto,“ zvolala konečně, „myslila jsem, že jste…“

Zarazila se. Konec věty by byl pokazil její uctivý začátek. Jean Valjean zůstal pro ni panem starostou.

Dokončil její větu.

„Ve vězení,“ řekl. „Byl jsem tam. Vylomil jsem mříž v okně, spustil jsem se se střechy a tu jsem. Teď jdu nahoru do svého pokoje. Jděte pro sestru Simplicii. Jistě je u té nebohé ženy.“

Stařena chvatně poslechla.

Nic jí nepřipomínal; věděl určitě, že ho bude chránit lépe, než by chránil sám sebe.

Nikdy se nezjistilo, jak se dostal na dvůr, aniž otevřel hlavní bránu. Měl a vždycky s sebou nosil klíč, který otvíral boční vrátka; ale jistě ho prohledali a klíč mu vzali. Ta okolnost se nevysvětlila.

Vystoupil po schodech, které vedly do jeho pokoje. Když došel nahoru, nechal svícen na posledním stupni schodů, s nepatrným zaskřípnutím otevřel dveře, potmě šel zavřít okno a okenici, nato se vrátil pro svíčku a vstoupil opět do pokoje.

Tato opatrnost byla nutná; vzpomínáme si, že jeho okno bylo vidět z ulice.

Rozhlédl se kolem sebe, po stole, po židli, po posteli, která nebyla tři dny odestlána. Po nepořádku předvčerejší noci tam nic nezbylo. Vrátná pokoj uklidila. Z popela vzala a na stůl pečlivě položila oba konce okované hole a dvoufrank, zčernalý ohněm.

Vzal kousek papíru a napsal na něj: _Zde jsou oba konce mé okované hole a dvoufrank, který jsem ukradl malému Gerváci a o kterém jsem mluvil před porotou_ – a na papír položil stříbrný peníz a oba kusy kování tak, aby si toho při vstupu do pokoje každý ihned všiml. Ze skříně vytáhl starou košili a roztrhal ji. Tak získal několik kusů plátna, do nichž zabalil oba stříbrné svícny. Vlastně ani nepospíchal, ani nebyl rozčilen, a zatímco balil biskupovy svícny, pojídal skývu černého chleba. Je možné, že to byl vězeňský chléb, který vzal na útěku s sebou.

To všechno bylo zjištěno podle drobtů, které byly nalezeny na dlaždici v pokoji, když soud později konal domovní prohlídku.

Někdo dvakrát zaklepal na dveře.

„Vstupte,“ řekl.

Vešla sestra Simplicie.

Byla bledá, měla červené oči, svíčka, kterou držela v ruce, se kymácela. Prudké obraty osudu mají tu zvláštnost, že nám vyrvou z hlubin naši lidskou podstatu a přinutí ji, aby se ukázala navenek, ať jsme jakkoliv dokonalí a ukáznění. V dojmech toho dne se z jeptišky znovu stala žena. Celý den plakala a teď se chvěla.

Jean Valjean právě psal několik řádek na papír, který pak podal jeptišce, a řekl:

„Sestro, tohle odevzdáte panu faráři.“

Papír nebyl přeložen. Sestra Simplicie na něj pohleděla.

„Přečtěte si to,“ řekl Jean Valjean.

Sestra Simplicie četla: „Prosím pana faráře, aby opatroval všechno, co tu nechávám. Bude tak laskav a zaplatí z toho náklady mého procesu a pohřeb ženy, která dnes zemřela. Zbytek nechť rozdá chudým.“

Sestra chtěla promluvit, ale vyrazila jen několik zvuků. Konečně se jí podařilo říci:

„Pan starosta si už nepřeje podívat se naposledy na tu nešťastnici?“

„Ne,“ řekl, „jsou mi v patách; rušilo by ji, kdyby mě zatkli v jejím pokoji.“

Sotva domluvil, ozval se na schodech velký hluk. Slyšeli změť vystupujících kroků a starou vrátnou, která říkala nápadně hlasitě a pronikavě:

„Dobrý pane, přísahám při jediném Bohu, že sem celý den ani celý večer nikdo nevkročil a že jsem vůbec neodešla z vrátnice.“

Nějaký muž odpověděl:

„A přece je v pokoji světlo.“

Poznal i hlas Javertův.

Pokoj byl rozvržen tak, že dveře, jakmile je někdo otevřel, zakryly roh zdi po pravici. Jean Valjean sfoukl voskovici a postavil se do kouta za dveře.

Sestra Simplicie klesla u stolu na kolena.

Dveře se otevřely.

Javert vstoupil.

Z chodby bylo slyšet šeptání několika mužů a námitky vrátné.

Jeptiška nezdvihla oči. Modlila se.

Lojová svíčka stála na krbu a vydávala jen málo světla. Javert spatřil sestru a nerozhodně se zastavil.

Vzpomínáme si, že Javertovou podstatou, jeho životem, jeho dýchatelným ovzduším byla úcta ke každé vrchnosti. Byl celý z jednoho kusu a nepřipouštěl ani námitky ani výhrady. Pro něho byla církevní vrchnost nejvyšší ze všech. V tom směru byl zbožný, povrchní a přesný, jako jsme my všichni. V jeho očích byl kněz bytostí, která se nemýlí, jeptiška stvoření, které nehřeší. Považoval je za duše oddělené od celého světa jedinou brankou, která se otvírá, jen má-li vyjít na světlo světa pravda.

Když spatřil sestru, bylo jeho první myšlenkou, aby se vrátil.

Ale měl povinnost, která ho nutila a panovačně pobízela opačným směrem. Jeho druhým popudem bylo zůstat a alespoň se odhodlat k otázce.

Byla to právě sestra Simplicie, která v životě nikdy nezalhala. Javert to věděl, a proto si jí velmi vážil.

„Sestro,“ řekl, „jste sama v tomto pokoji?“

Byl to okamžik tak strašlivý, že se ubohá vrátná bála, že omdlí.

Sestra pozdvihla oči a odpověděla:

„Ano.“

„Odpusťte,“ pokračoval Javert, „že naléhám; je to má povinnost. Dnes večer jste nikoho nezahlédla, neviděla jste muže? Utekl; hledáme ho – neviděla jste muže, který se jmenuje Jean Valjean?“

Sestra odpověděla: „Ne.“

Lhala. Lhala dvakrát za sebou, ráz na ráz, bez váhání, rychle, jako se obětujeme.

„Odpusťte,“ řekl Javert, hluboce se uklonil a odešel.

Ó světice, už mnoho let nejste z tohoto světa; vstoupila jste do jasu svých panenských sester a andělských bratrů; kéž je vám ta lež připočtena jako zásluha!

Prohlášení sestry bylo pro Javerta něčím tak rozhodným, že si ani nevšiml podivné podrobnosti: svíčka, kterou Jean Valjean před malou chvílí sfoukl, na stole ještě čadila.

O hodinu později kráčel jakýsi muž v mlze mezi stromy a rychle se vzdaloval od Montreuil-sur-Mer směrem k Paříži. Byl to Jean Valjean. Svědectvím dvou nebo tří formanů, kteří ho potkali, se zjistilo, že nesl balíček a byl oblečen v halenu. Kde ji vzal? Nikdy se to nezjistilo. Před několika dny prý zemřel v tovární nemocnici starý dělník a zbyla po něm jenom halena. Snad to byla právě ona.

Poslední slovo o Fantině:

Všichni máme společnou matku, zemi. Této matce Fantinu vrátili.

Farář se domníval, že učiní dobře, uchová-li pro chudé pokud možno nejvíc z toho, co Jean Valjean zanechal. Ostatně, o koho tu šlo? – O trestance a nevěstku. Proto zjednodušil pohřeb Fantiny na nejnutnější obřady a na to, čemu říkáme společná šachta.

Fantinu tedy pochovali v koutě, kde se neplatí, který patří všem a kde se zahrabávají chudáci. Bůh naštěstí ví, kde má hledat duši. Uložili Fantinu za tmy mezi kosti neznámých lidí; její prach se smísil s jiným. Byla odhozena do veřejné jámy. Její hrob se podobal jejímu loži.
