---
title: KNIHA TŘETÍ Vyplnění slibu daného mrtvé
contentType: prose
---

## (1)  
Trampoty s vodou v Montfermeil

  

Montfermeil leží mezi Livry a Chelles na jižním kraji náhorní planiny, která odděluje Ourcq od Marny. Dnes je to dost velký městys, který se po celý rok honosí vilami se sádrovou omítkou a v neděli rozesmátými měšťany. V roce 1823 tam nebylo ani tolik bílých domů, ani tolik spokojených měšťanů. Byla to jen dřevěná vesnice. Tu a tam bylo vidět několik vil z minulého století, které jste rozeznali po panském vzhledu, podle balkónů z tepaného železa a vysokých oken, jejichž malé tabulky tvořily na běli spuštěných žaluzií celou stupnici rozličných zelení. Nicméně byl Montfermeil vesnicí. Obchodníci na odpočinku a letní hosté ho dosud neobjevili. Bylo to místo klidné a pěkné, stranou všech důležitějších cest; žilo se tam lacino, jako vůbec na venkově, kde je všeho nadbytek a všechno po ruce. Jedině vody tu byl vzhledem k vysoko položené náhorní rovině nedostatek.

Musilo se pro ni chodit dost daleko. Konec vesnice směrem ke Gagny čerpal vodu v překrásných rybnících v nedalekém lese; druhý konec, který se shlukl kolem kostela, nacházel pitnou vodu jen v malém prameni uprostřed návrší nedaleko silnice do Chelles, asi čtvrt hodiny od Montfermeil.

Zásobování vodou byla krušná práce pro každou domácnost. V zámožnějších staveních – a k místní aristokracii patřila i Thénardierova krčma – platili čtvrtník za vědro muži, který se živil donáškou vody a měl z vodních poměrů v Montfermeil osm sou denně; ale nosič vody pracoval jen do sedmi hodin v létě a do pěti v zimě, a jakmile nastal soumrak a okenice přízemků se zavřely, musili si všichni, kdo byli bez vody, dojít pro ni sami nebo se obejít bez ní.

To nahánělo hrůzu ubohému stvoření, na něž čtenář nezapomněl, malé Cosettě. Vzpomínáte si, že Thénardierovi měli z Cosetty dvojí užitek; její matka jim platila a holčička u nich sloužila. Thénardierovi si nechali Cosettu u sebe, i když jim matka přestala platit, jak jsme se o tom dočtli v předešlých kapitolách. Měli ji za služku. Jako služka musila běhat pro vodu, kdykoliv bylo potřebí. Proto dítě, které se děsilo myšlenky, že půjde potmě k prameni, bedlivě hledělo, aby v domě bylo dost vody.

Vánoce roku 1823 byly v Montfermeil výjimečně skvělé. Začátek zimy byl mírný, nepršelo ani nesněžilo. Komedianti z Paříže dostali od pana starosty povolení postavit si boudy na hlavní vesnické ulici a hlouček potulných kramářů si podle téhož dovolení rozbil krámky na kostelním náměstí a odtud až do Pekařské uličky, kde, jak si snad vzpomínáte, byla Thénardierova krčma. To naplnilo hospody a výčepy a vlilo do klidného kraje hlučný a veselý život. Jako věrný dějepisec musím říci, že mezi zvláštnostmi na náměstí byl zvěřinec, v němž dva ohyzdní paňácové, oblečení v hadry a přišedší bůhvíodkud, ukazovali v roce 1823 montfermeilským sedlákům strašné brazilské supy, které naše Královské muzeum má teprve od roku 1845. Supi měli kolem očí tříbarevnou kokardu. Zdá se mi, že přírodopisci říkají tomuto ptáku Caracara Polyborus; patří do řádu dravců a do čeledi supovitých. Několik dobrých starých bonapartistických vojáků, kteří žili ve vsi na odpočinku, se chodilo na dravce zbožně dívat. Vyvolavači prohlašovali tříbarevnou kokardu za jedinečný zjev, který dobrý pánbůh stvořil jenom pro jejich zvěřinec.

Právě na Štědrý večer popíjelo několik mužů – formanů a podom­ních obchodníků – u stolu kolem čtyř nebo pěti svíček v nízké místnosti Thénardierovy hospody. Místnost vypadala jako vnitřek každé jiné hospody; stoly, cínové konvice, láhve, pijáci, kuřáci; málo světla, hodně hluku. Rok 1823 se vyznačuje dvěma předměty, které byly tehdy u měšťanské třídy v módě; byly tu na jednom stole: kaleidoskop a plechová svítilna. Thénardierová hlídala večeři, která se pekla na pěkně jasném ohni; manžel Thénardier pil s hosty a mluvil o politice.

Kromě povídání o politice, jehož hlavními náměty byla španělská válka a vévoda angoulêmský, bylo slyšet ve všeobecném hluku i místní zprávy jako:

„V okolí Nanterre a Suresnes se urodilo hodně vína. Tam, kde počítali s dvanácti sudy, mají jich dvacet. Hrozny v lisech daly hodně šťávy.“ – „Ale hrozny snad ještě nebyly dozrálé?“ – „Tady v kraji nesmí být vyzrálé. Dozrají-li, víno na jaře sedne.“ – „To tam asi mají hrozny drobnozrnné?“ – „Ještě drobnější než tady. Musí se sklízet zelené.“

A podobně…

Jeden mlynář se rozkřikl:

„Copak jsme odpovědni za to, co je v pytlích? Dostaneme v nich spoustu zrní, a nemůžeme si hrát a přebírat je; tak to přijde všechno mezi mlýnské kameny; je tam jílek, koukol, lecha, vikev, semenec a všelijaký neřád, a to do toho nepočítám kaménky, kterých je v některém obilí spousta, obzvláště v bretaňském obilí. Bretaňské obilí melu nerad, zrovna tak jako dřevař nerad řeže trámy, ve kterých jsou hřebíky. Představte si, kolik je v tom škodlivého prachu. Potom si lidé naříkají na mlynáře. Neprávem. Nemůžeme za špatnou mouku.“

Mezi dvěma okny seděl vedle hospodáře sekáč, ujednával s ním cenu za jarní posečení louky a říkal:

„Neškodí, je-li tráva mokrá. Lépe se seče. Rosa je dobrá, pane. To je jedno; ale ta tráva, ta vaše tráva je ještě mladá a seče se špatně. Je tak jemná, že se ohýbá pod kosou.“

A tak dál…

Cosetta byla na svém obvyklém místě, seděla na trnoži kuchyňského stolu u krbu. Byla v hadrech, na bosých nohou měla dřeváky a v záři z krbu pletla vlněné punčochy pro malé Thénardierky. Pod židlemi si hrálo kotě. Ze sousední místnosti bylo slyšet smích a povídání dvou svěžích dětských hlasů, Eponiny a Azelmy.

V rohu u krbu visel na hřebíku karabáč.

V přestávkách se odněkud z domu do hospodského hluku ozýval pláč malého dítěte. Byl to chlapeček, který se Thénardierové narodil jedné zimy – „sama nevím proč,“ říkala, „snad že bylo zima,“ – a kterému bylo něco přes tři roky. Matka ho odkojila, ale nemilovala. Když křik mrněte byl příliš protivný, řekl Thénardier: „Tvůj syn brečí, jdi se podívat, co chce.“ „Mám ho až po krk,“ odpověděla matka. A opuštěný chlapeček plakal potmě dál.

## (2)  
Dvě dokreslené podobizny

  

V této knize jsme viděli Thénardierovy jenom z profilu; teď si tu dvojici obejdeme a podíváme se na ni ze všech stran.

Thénardierovi bylo něco přes padesát let; paní Thénardierové asi čtyřicet, což znamená u ženy padesát; mezi ženou a manželem byla tedy věková rovnováha.

Čtenáři si snad uchovali v paměti obraz velké Thénardierové od prvního setkání; byla světlovlasá, červená, tlustá, masitá, hranatá, ohromná a čilá; patřila, jak jsme už řekli, k druhu obrovitých divošek, které honosně vysedávají na výročních trzích s náušnicemi velkými jako dlažební kameny. Uklízela byt, postele, pokoje, prala prádlo, vařila, mračila se, smála i čertila. Měla jen jedinou služku pro všechno – Cosettu; myšku ve službách slona. Při zvuku jejího hlasu se všechno třáslo: okna, nábytek i lidé. Její obličej, posetý pihami, vypadal jako cedník. Měla vousy. Bylo to typické trhovecké lamželezo v sukních. Báječně klela; chlubila se, že ranou pěstí rozbije ořech. Kdyby romány, které četla, nebyly v té obryni odhalily citlivku, nebylo by nikoho napadlo říci o ní: je to žena. Thénardierová byla děvka naroubovaná na prodavačku ryb. Kdo ji slyšel mluvit, řekl: to je četník; kdo se díval, jak pije, podotkl: to je forman; kdo ji pozoroval, jak zachází s Cosettou, bez váhání prohlásil: to je kat. Mlčela-li, vyčníval jí z úst jeden zub.

Thénardier byl mužíček hubený, bledý, hranatý, kostnatý a vyzáblý. Vypadal chorobně, ale dařilo se mu báječně; tam začínala jeho prohnanost. Z opatrnosti se usmíval a byl zdvořilý skoro ke každému, ba i k žebrákům, když odmítali almužnu. Měl pohled kuny a vzezření spisovatele. Velmi se podobal portrétům abbého Delilla. Jeho oblíbenost záležela v tom, že pil s formany. Nikdo ho nedovedl opít. Kouřil z velké dýmky. Nosil pracovní halenu a pod ní staré černé šaty. Tvářil se, že rozumí literatuře a materialismu. Znal jména Voltaire, Raynal, Parny atd., a napodiv i svatého Augustina, a dovolával se jich, aby podepřel své výroky. Tvrdil, že má svou „soustavu“. Jinak to byl velký podfukář. Filozofující darebák! Takové odrůdy jsou známy. Vzpomínáte si, jak předstíral, že sloužil na vojně; s chutí vypravovával, jak jako seržant šestého nebo devátého lehkého jezdeckého pluku kryl proti celé škadroně černých husarů vlastním tělem nějakého těžce zraněného generála a zachránil ho z deště kulí. Proto si dal na zeď honosnou vývěsní tabuli a celý kraj říkal jeho krčmě „hostinec u waterlooského seržanta“. Byl svobodomyslný a přísahal na klasiky a na Bonaparta. Ve vsi se říkalo, že kdysi studoval a chtěl být knězem.

Věříme, že v Holandsku studoval na hostinského. Tento složitý darebák byl podle nutnosti Vlámem ve Vlámsku, Francouzem v Paříži, Belgičanem v Bruselu a pohodlně seděl na dvou židlích. Jeho hrdinství u Waterloo známe. Zřejmě trochu přeháněl. Jeho živlem byly stálé změny, pletichy, dobrodružství; rozervané svědomí vleče za sebou rozháraný život; a je pravděpodobné, že v bouřlivém časovém úseku 18. června 1815 Thénardier patřil k odrůdě loupeživých markytánů, kteří, jak jsme už vyprávěli, se toulali krajem, prodali to, ukradli ono, a obyčejně s celou rodinou jezdili v nějaké pajdavé káře za pochodujícím vojskem a pudově se přidávali vždycky k těm, kdo vyhrávali. Když polní tažení skončilo, Thénardier měl, jak říkal, „malou hotovost“, nastěhoval se do Montfermeil a otevřel si tam krčmu.

Jeho „hotovost“ složená z peněženek a hodinek, zlatých prstenů a stříbrných křížků, posbíraných v době žní v brázdách posetých mrtvolami, nebyla velká a nepřivedla daleko markytána, z něhož se vyklubal krčmář.

Thénardier měl v pohybech jakousi přímočarost, která připomínala kasárna, když se k nim přidalo zaklení, a seminář, kdykoli se pokřižoval. Byl krasořečník. Činil se, aby se o něm věřilo, že je učený. Nicméně učitel vypozoroval, že dělá „hrubky“. Pečlivě psal účty pocestným, ale zkušené oči v nich často našly pravopisné chyby. Byl to potměšilec, labužník, povaleč a chytrák. Nepohrdal služkami, a proto si jeho žena už nebrala služebnou. Obryně byla žárlivá. Namlouvala si, že celý svět touží po jejím hubeném a žlutém mužíčkovi.

Thénardier, člověk nad všechno pomyšlení zchytralý i rozvážný, byl spořádaný ničema. Nejhorší odrůda, poněvadž je k ní přimícháno pokrytectví.

To však neznamená, že Thénardier nebyl občas schopen hněvu zrovna tak jako jeho žena; ale to se stávalo zřídka a jen tehdy, když ho popadl vztek na celé lidské pokolení, kdy měl v sobě výheň nenávisti, protože patřil mezi lidi, kteří se věčně mstí, kteří si stěžují na všechno, co se děje i co se na ně hrne, a kteří jsou stále hotovi vrhnout se na prvního člověka, jejž potkají, kteří žalují na stálá zklamání, pohromy a nezdary svého života. Ve chvílích, kdy v něm všechno kvasilo a kyslo a překypovalo ústy i pohledem, byl děsný. Běda tomu, na kom si v tu chvíli vylil vztek!

Kromě všech ostatních vlastností byl Thénardier podle okolností pozorný, důvtipný, mlčenlivý nebo povídavý, ale vždycky velmi prozíravý. Měl pohled námořníků, kteří jsou zvyklí mhouřit oči před dalekohledem. Thénardier byl diplomat.

Kdykoli přišel někdo poprvé do krčmy a spatřil Thénardierovou, řekl: „To je pán domu.“ Omyl. Nehrála ani roli paní. Pánem i paní tu byl Thénardier. Ona pracovala, on tvořil. Všechno řídil jakousi magnetickou, neviditelnou a ustavičnou činností. Stačilo slovo, často jenom znamení, a mastodont poslouchal. Pro Thénardierku byl Thénardier, aniž si to příliš uvědomovala, jakýmsi výjimečným a nadřízeným stvořením. Sama měla rázovité přednosti; i když s „panem Thénardierem“ v podrobnostech nesouhlasila, což se snad ani nestalo, nikdy veřejně neprohlásila, že manžel nemá pravdu. Nikdy se před cizími lidmi nedopustila té chyby, které se ženy tak často dopouštějí a které se v parlamentní mluvě říká obnažení koruny. Třebas výslednicí jejich souladu bylo jenom zlo, přece Thénardierová poslouchala muže se zbožnou oddaností. Ta hora křiku a masa se pohybovala na pokyn malíčku křehkého despota. Uvažujeme-li o tom z malicherné a směšné stránky, byla v tom obecně platná pravda: hmota se tu klaněla duchu; jsou ošklivosti, které mají své odůvodnění přímo v hlubinách věčné krásy. V Thénardierovi bylo pro ni něco zvláštního a dosud nepoznaného; v tom tkvěla jeho naprostá nadvláda nad manželkou. V určitých chvílích ho viděla jako rozžatou svíčku; jindy ho pociťovala jako spár.

Bylo to strašné stvoření, které milovalo jen své děti a nebálo se nikoho krom svého manžela. Byla matkou, protože patřila mezi savce. Její mateřství ostatně vystačilo jen na dcery, a jak uvidíme, na chlapce už nevybylo. Kdežto Thénardier měl jen jednu myšlenku: obohatit se.

Nijak se mu to nedařilo. Jeho velkému talentu chybělo důstojné jeviště. Thénardier se v Montfermeil ničil, je-li možno, aby se nula ničila; ve Švýcařích nebo v Pyrenejích by se ten hladovec stal milionářem. Ale hospodský si musí hledat pastvu tam, kam jej osud zanese.

Chápeme, že je tu označení _hospodský_ užito v užším smyslu a nevztahuje se na celý stav.

V roce 1823 měl Thénardier asi patnáct set franků splatných dluhů a to mu působilo starost.

Protože byl k němu osud umíněně nespravedlivý, patřil Thénardier k lidem, kteří dobře, hluboce a nejmodernějším způsobem rozumějí tomu, co je u barbarských národů ctností a u civilizovaných národů předmětem obchodování: pohostinství. K tomu ke všemu ještě pytlačil a byl proslulý dobrou muškou. Měl nezvykle chladný a tichý smích, který byl obzvláště nebezpečný.

Zásady hostinského sršívaly z něho občas jako blesky. Měl odborné aforismy, které vštěpoval své ženě. „Povinnost hospodského,“ řekl jí jednoho dne důrazně a tiše, „je prodat komukoli jídlo, odpočinek, světlo, teplo, špinavá prostěradla, služebnou, blechy, úsměv; zastavit mimojdoucí, vyprázdnit malé měšce a počestně ulehčit velkým, uctivě poskytnout přístřeší cestujícím rodinám, odřít muže, oškubat ženu, obrat dítě; započíst otvírání oken, zavírání oken, koutek u krbu, křeslo, židli, stoličku, podnožku, peřinu, žíněnky, ba i otep slámy; hospodský musí vědět, kolikrát se hostův stín otřel o zrcadlo, a přirazit mu za to, a musí znát ještě pět set tisíc maličkostí, které host je povinen všechny zaplatit až po mouchy, které jeho pes pochňapal!“

Ti dva byli manželsky spojený úskok a vztek, spřežení ohavné a strašné.

Zatímco manžel mudroval a počítal, Thénardierka nemyslila na nepřítomné věřitele, nestarala se ani o včerejšek ani o zítřek a žila plně zaujatá jen tím, co jí přinášela přítomná chvíle.

Takoví byli ti dva lidé. A mezi nimi Cosetta, slabé stvoření, vydané napospas jejich dvojnásobnému tlaku, drcené mlýnským kamenem a zároveň trhané kleštěmi. Muž a žena měli každý svůj odlišný způsob; Cosetta byla zasypávána ranami, o to se starala žena; v zimě chodila bosa, a o to se zasloužil muž.

Cosetta pospíchala po schodech nahoru a dolů, myla, kartáčovala, drhla, metla, běhala a čistila, sotva dechu popadala, nosila těžká břemena a dělala všechnu těžkou práci, ačkoli byla velmi slaboučká. Nikdo neměl smilování; paní byla tvrdá, pán jedovatý. Thénardierova krčma byla jako pavučina, v níž se Cosetta chytila a zmítala. Její neutěšená služba byla nejdokonalejším útiskem, jaký si lze představit. Jako by moucha sloužila u pavouků.

Ubohé dítě trpělo a mlčelo.

Co se děje v duších, které právě vyšly z Boha a octnou se od svého úsvitu, maličké a nechráněné, mezi lidmi?

## (3)  
Lidé potřebují víno a koně vodu

  

Přišli čtyři noví pocestní.

Cosetta smutně uvažovala; ačkoli jí ještě nebylo ani osm let, trpěla tolik, že se často zamyslila a měla přitom žalostný výraz staré ženy.

Jedno víčko měla Cosetta zčernalé po ráně pěstí, kterou jí Thénardierová uštědřila a pro kterou si pak čas od času neodpustila jízlivou poznámku: „Ta je ale ošklivá s tou svou modřinou na oku.“

Cosetta myslila na to, že se setmělo, že už je úplně tma a že bude třeba naplnit vodou hrnky a láhve v pokojích a že štoudev už je prázdná.

Trochu ji uspokojovalo jen to, že se v domě Thénardierových mnoho vody nevypilo. Lidí, kteří měli žízeň, tam bývalo dost, ale trpěli žízní, která se lépe hasí z konvice než ze džbánku. Člověk, který by byl mezi těmi sklenicemi vína požádal o sklenici vody, by byl všemi přítomnými považován za barbara. Přece však se holčička v jedné chvíli zachvěla: Thénardierová pozdvihla pokličku rendlíku, v kterém se něco vařilo, pak vzala sklenici a rychle přistoupila ke štoudvi. Otočila kohoutek; děvčátko zdvihlo hlavu a sledovalo každý její pohyb. Z kohoutku vytékal tenounký pramének a naplnil sklenici jen do poloviny. „Podívejme se,“ řekla, „už tu zase není voda!“ Potom chvíli mlčela. Dítě ani nedýchalo.

„No,“ poznamenala Thénardierová, dívajíc se na poloplnou sklenici, „vlastně to stačí.“

Cosetta se znova dala do práce, ale víc než čtvrt hodiny cítila, jak jí srdce bije v prsou jako zvon.

Počítala minuty, které takto uplynuly, a přála si, aby už bylo ráno.

Pijáci se občas zadívali do oken a poznamenali: „Je tma jako v pytli!“ nebo: „V tuhle hodinu by jen kočka mohla vyjít na ulici bez svítilny!“ – A Cosetta se zachvěla.

Náhle vstoupil jeden z podomních obchodníků, který byl v hospodě ubytován, a řekl hrubě:

„Mému koni jste nedali pít.“

„I dali,“ namítla Thénardierová.

„Matko, říkám vám, že vodu nedostal,“ prohlásil obchodník.

Cosetta vylezla zpod stolu.

„Ale ano, pane!“ řekla, „kůň dostal pít, pil z vědra, vypil plné vědro, sama jsem mu dávala pít a mluvila jsem na něj.“ Nebylo to pravda. Cosetta lhala.

„Podívejme se, je jako drobeček, ale nalže toho ažaž,“ zvolal obchodník. „Říkám ti, že nepil, uličnice! Když se nenapije, dýchá zvláštním způsobem, který dobře znám.“

Cosetta trvala na svém a úzkostí ochraptělým hlasem, který bylo sotva slyšet, dodala:

„Dokonce pil hodně!“

„O to vůbec nejde,“ zvolal obchodník hněvivě, „dejte koni pít, a hotovo!“

Cosetta vlezla pod stůl.

„To je správné,“ řekla Thénardierová; „jestliže zvíře nepilo, musí se mu dát voda.“

Potom se rozhlédla.

„Kdepak je ta holka?“

Naklonila se a spatřila Cosettu přikrčenou na druhém konci stolu téměř pod nohama pijáků.

„Jdeš ven!“ vykřikla Thénardierová.

Cosetta vylezla ze svého úkrytu, kam se před chvílí schoulila. Thénardierová pokračovala:

„Slečno Cimprlíno, dones koni vodu.“

„Ale paní,“ pravila Cosetta slabě, „už jsme ji vypotřebovali.“

Thénardierka otevřela dokořán dveře na ulici.

„Tak pro ni dojdi.“

Cosetta sklonila hlavu a šla pro prázdné vědro, které bylo v koutě u krbu.

Vědro bylo větší než ona; holčička by se byla mohla do něho posadit, byla by v něm měla dost místa.

Thénardierová se vrátila ke krbu, dřevěnou lžicí ochutnala obsah rendlíku a bručela:

„Ve studánce je vody dost. Kdyby nebylo nic horšího! Myslím, že bych měla procedit cibuli.“

Potom se chvíli přehrabovala v zásuvce, kde byly kovové peníze, pepř a šalotka.

„Tady máš, ropucho,“ dodala, „na zpáteční cestě koupíš u pekaře bochník chleba. Tady máš patnáct sováků.“

Cosetta měla v zástěře kapsičku; beze slova vzala peníz a uložila jej do kapsy.

Potom s vědrem v ruce zůstala bez hnutí stát před otevřenými dveřmi. Zdálo se, že čeká, až jí někdo přijde na pomoc.

„Půjdeš!“ vykřikla Thénardierová.

Cosetta vyšla. Dveře se zavřely.

## (4)  
Na jeviště vstupuje panenka

  

Řada kramářských bud, která začínala u kostela, táhla se, jak si vzpomínáme, až k Thénardierově krčmě. Boudy byly osvětlené, protože měšťané měli co nevidět jít na půlnoční; a svíčky hořely v papírových kornoutech, což, jak řekl montfermeilský učitel, sedící v té chvíli u Thénardierova stolu, působilo „magicky“. Zato na nebi nebylo vidět ani hvězdičku.

Poslední bouda stála zrovna proti dveřím Thénardierových; zářila cetkami, skleněným zbožím a nádhernými hračkami z plechu. Do první řady postavil kramář na bílý podklad velkou loutku asi dvě stopy vysokou, oblečenou do šatiček z růžového krepu, se zlatými vlasy na hlavě. Vlasy měla opravdové a oči emailové. Ten zázrak byl vystaven celý den k úžasu všech chodců méně než desetiletých, aniž se ovšem v Montfermeil našla matka dost bohatá nebo tak rozmařilá, aby ji svému dítěti koupila. Eponina a Azelma se na ni dívaly celé dvě hodiny a Cosetta se odvážila prohlédnout si ji jen potají.

Ve chvíli, kdy Cosetta vyšla s vědrem v ruce, třebas vyděšená a ustrašená, neodolala, aby nepozdvihla oči k té báječné panence, k té _dámě_, jak ji nazývala. Ubohá holčička se zastavila jako zkamenělá. Neviděla panenku ještě tak zblízka a celá bouda jí připadala jako palác; to už nebyla panenka, ale zjevení. Byla to radost, nádhera, bohatství, štěstí, které se tu zjevilo v jakémsi chimérickém záření té nešťastné bytůstce, zapadlé tak hluboko do smutné a chladné bídy. S prostomyslnou a smutnou dětskou moudrostí měřila Cosetta propast, která ji dělila od panenky. Říkala si, že by musila být královnou nebo alespoň princeznou, aby měla takovou „věc“ pro sebe. Prohlížela si krásné růžové šatečky, oslnivé přičísnuté vlasy a myslila si: Jak je ta panenka šťastná! Nemohla odvrátit oči od čarovné boudy. Čím déle se dívala, tím víc byla oslněna. Zdálo se jí, že vidí ráj. Za tou velkou loutkou byly další panenky, které jí připadaly jako víly a zjevení z pohádek. Kramář, který přecházel sem tam v pozadí boudy, jí připadal jako sám Pánbůh.

V tomto zbožném obdivu Cosetta zapomněla na všechno, dokonce i na obstarávku, která jí byla svěřena. Hrubý hlas Thénardierky ji náhle odvolal do skutečnosti. „Tak ty jsi, opice, ještě nešla! Počkej, já ti dám! Tak se podívejte, co dělá. Jdeš mi, ty ohavo!“

Thénardierka vyhlédla na ulici a spatřila Cosettu u vytržení.

Cosetta odběhla s vědrem, co jí nohy stačily.

## (5)  
Osamělá holčička

  

Protože Thénardierova hospoda byla v části vesnice kolem kostela, musila Cosetta chodit pro vodu k lesní studánce směrem k Chelles.

Už se nepodívala ani na jediný kramářský výklad. Dokud šla Pekařskou uličkou poblíž kostela, svítily jí na cestu krámy, ale brzo zmizel poslední záblesk světla poslední boudy. Holčička se octla ve tmě. Vnořila se do ní. Protože se jí začínalo zmocňovat podivné rozčilení, houpala při chůzi ze všech sil držadlem vědra a vyluzovala tím zvuk, který jí byl společníkem.

Čím dále šla, tím byla tma černější. Ulice byly prázdné. Přesto však potkala ženu, která se otočila, jakmile Cosetta přešla, a stanula bez hnutí, šeptajíc: „Kam asi jde to dítě? Či je to snad vlkodlak?“ Potom Cosettu poznala. „Podívejme se,“ řekla si, „to je Skřivánek!“

Cosetta prošla bludištěm klikatých a opuštěných uliček, kterým končí vesnice Montfermeil směrem k Chelles. Šla celkem srdnatě, dokud měla podle cesty domy nebo dokonce jen zdi. Co chvíli spatřila prasklinou v okenici zář svíčky; tam bylo světlo a život, tam byli lidé, a to ji uklidňovalo. Ale jak šla dál, bezděčně zvolňovala krok. Když minula poslední roh, zastavila se. Minout poslední boudu bylo nesnadné; minout poslední dům jí však připadalo nemožné. Postavila vědro na zem, rukou si rozhrábla vlasy a začala se pomalu škrábat na hlavě, jak to dělávají ustrašené a nerozhodné děti. To už nebyl Montfermeil, to byla pole. Před ní se tměl pustý prostor. Zoufale se zahleděla do tmy, kde už nikoho nepotká, kde jsou zvířata a snad i strašidla. Dobře se dívala a slyšela zvířata, která přecházela v trávě, a zřetelně viděla strašidla, která se pohybovala na stromech. A popadla vědro, protože strach jí dodal odvahy: „I co!“ pomyslila si, „řeknu, že tam voda nebyla!“ A odhodlaně se vracela do Montfermeil.

Avšak ušla sotva sto kroků, zastavila se a znova si začala rukou projíždět vlasy. Teď se jí zjevila Thénardierová; ošklivá Thénardierka s ústy hyeny a se vztekle planoucíma očima. Dítě žalostně pohledělo před sebe i dozadu. Co dělat? Co z toho pojde? Kam jít? Před ní přízrak Thénardierky; za ní všechny noční a lesní přeludy. Znovu se obrátila ke studánce a dala se do běhu. Chvatně vyšla z vesnice, vběhla do lesa, na nic se nedívala a nic neslyšela. Zmírnila běh, když už jí docházel dech, ale nezastavila se. Šla dál jako zmámená.

I v tom spěchu jí bylo do pláče.

Noční šumění lesa se nad ní zavřelo. Cosetta již nemyslila, neviděla. Nesmírnost noci stála proti ní. Na jedné straně ohromná tma, na druhé tenhle drobeček.

Od kraje lesa bylo ke studánce asi sedm nebo osm minut chůze. Cosetta dobře znala cestu, protože ve dne po ní často chodívala. Podivná věc, že nezabloudila. To pud ji nejasně vedl. Nedívala se však ani vpravo ani vlevo bojíc se, aby něco nespatřila ve větvích a v křoví. Tak došla k prameni.

Byla to úzká jamka, vymletá vodou v jílovité půdě, asi dvě stopy hluboká, obrostlá mechem a vysokou kadeřavou rostlinou, které se říká „nabíraný límec Jindřicha IV.“, a vydlážděná velkými kameny. S tichým a klidným bubláním z ní vytékal tenký pramének.

Cosetta si ani nedopřála času vydechnout. Bylo tma jako v ranci, ale ona se u studánky vyznala. V temnotě hledala levou rukou nad pramenem mladý doubek, o který se obyčejně opřela, nahmatala větev, zachytila se jí, naklonila se a ponořila vědro do vody. Prožívala tuto chvíli tak ostře, že se její síly ztrojnásobily. Zatímco byla skloněna nad pramenem, nevšimla si, že jí z kapsy zástěry do studánky vypadl peníz. Cosetta minci při pádu ani neviděla, ani neslyšela. Vytáhla vědro skoro plné a postavila je na trávu.

Teprve pak si uvědomila, že je nadobro vyčerpána. Byla by se ráda hned vydala na zpáteční cestu, avšak vážení vody ji tak vysílilo, že nemohla udělat ani krok. Musila se posadit. Klesla do trávy a schoulena zůstala sedět

Zavřela oči, pak je otevřela, aniž věděla proč, ale nemohla jinak.

Zčeřená voda ve vědru vedle ní tvořila kruhy, které se podobaly bíle planoucím hadům.

Nad hlavou měla oblohu pokrytou obrovskými černými mraky, které vypadaly jako chuchvalce dýmu. Zdálo se, že se nad dítětem nejasně sklání tragická maska stínu.

Jupiter zapadal do nebeských hlubin.

Dítě hledělo uděšeně na velkou hvězdu, kterou neznalo; naháněla mu strach. Oběžnice byla v tu chvíli nízko nad obzorem a procházela hustou vrstvou mlhy, od níž děsivě zrudla. Pochmurně znachovělá mlha hvězdu zvětšila tak, že vypadala jako zářivá rána.

Z planiny vál studený vítr. Les byl temný, bez mlžného a svěžího letního přísvitu a nic se v něm ani nehnulo. Velké větve se nad Cosettou hrozivě tyčily. V neduživých a znetvořených keřích na mýtinách syčel vítr. Vysoké traviny se vlnily pod vichrem jako úhoři. Ostružiní se napřahovalo jako dlouhé paže, ozbrojené drápy, které hledají kořist; několik suchých snítek vřesu rychle přelétlo, jako by s hrůzou unikalo před něčím, co se blíží. Ze všech stran zely pochmurně rozlohy.

Tma je závratná. Člověk potřebuje světlo. Kdokoliv se ponoří do opaku dne, cítí, že se mu svírá srdce. Vidí-li oko černě, duch se rmoutí. Při zatmění, v noci, v sazovité neprůhlednosti cítí úzkost i nejsilnější lidé. V noci nikdo nevstoupí do lesa, aniž se zachví. Stíny a houštiny budí strach pro svou neproniknutelnost. Nezřetelná hlubina se mění v chimérickou skutečnost. Se strašidelnou přesností vystupuje na několik kroků od vás nepochopitelný zjev. V prostoru nebo v mozku se vznáší něco nejasného a neuchopitelného jako sny spících květin. Na obzoru se chystá cosi neblahého. Vdechujeme výpary velké a černé prázdnoty. Máme strach a rádi bychom se ohlédli. Jsme bezbranní proti hlubinám noci, proti věcem, které jsou jakoby vyděšené, proti mlčenlivým obrysům, které se rozptýlí, když se k nim přiblížíme, proti tajemným rozsochám, proti znepokojeným křovinám, proti sivým kalužím, proti smutku, který se odráží v ponurosti, proti hrobové nesmírnosti ticha, proti neznámým bytostem, záhadnému míhání větví, proti děsivým kmenům stromů, proti snopkům rozevláté trávy. Není srdnatého člověka, který by se nezachvěl a nepocítil úzkost. Zakoušíme cosi ohyzdného, jako by duše splývala se stínem. Nelze vyjádřit, jak hrozně působí takové pronikání temnoty na dítě.

Lesy jsou apokalyptické příšery; zatřepání křídel malé dušičky skomíravě sténá pod jejich nestvůrnými klenbami.

Aniž si byla vědoma, co zakouší, Cosetta cítila, jak se jí zmocňuje černá nesmírnost přírody. Už ji nezachvacovala jenom hrůza, ale něco horšího. Chvěla se. Nemáme výrazy, kterými bychom pověděli, co bylo divného v tom chvění, které ji mrazilo až do hloubi srdce. Hleděla vytřeštěně do tmy. Uvědomovala si, že snad zítra neodolá, aby se sem v tuto hodinu nevrátila.

Aby se vymanila z podivného stavu, jemuž nerozuměla, ale který ji děsil, začala pudově nahlas počítat – jedna, dvě, tři, čtyři až deset, a když skončila, začala znovu. Tak mohla zase pravdivě vnímat věci, které ji obklopovaly. Ruce, které si při nabírání vody namočila, ji zábly. Vstala. Padl na ni strach, přirozený a nepřemožitelný strach. Měla jen jednu myšlenku: utéci; utéci v největším spěchu, lesem, přes pole až k domům, až k oknům, až k rozžatým svíčkám. Pohlédla na vědro, které stálo před ní. Ale strach, který v ní budila Thénardierka, byl tak veliký, že se neodvážila utéci a nechat je stát. Uchopila držadlo oběma rukama. Ale vědro zdvihla jen s velkou námahou.

Udělala asi deset kroků, ale plné vědro bylo těžké, musila je postavit na zem. Chvíli zhluboka dýchala, potom znovu chytila držadlo a šla, tentokrát poněkud déle. Ale musila se opět zastavit. Po několika vteřinách odpočinku šla dál. Kráčela skloněna kupředu jako stařena; pod tíhou vědra jí dřevěněly paže; železné držadlo studilo a mrazilo do malých mokrých rukou; chvílemi se Cosetta musila zastavit, a kdykoliv se zastavila, vyšplíchla jí voda z plného vědra na bosé nohy. To se dělo v lese, v noci, v zimě, daleko od lidských očí; bylo to osmileté dítě. V tuto chvíli jenom Bůh viděl tu smutnou věc.

A běda! Bezpochyby ji spatřila i její matka, protože jsou události, které otvírají oči mrtvých v hrobě.

Cosetta oddychovala s bolestným sípěním, vzlyky jí svíraly hrdlo; ale neodvažovala se plakat, protože se i na tu dálku bála Thénardierové. Měla pořád takový dojem, že ji Thénardierová pozoruje. Šla, velmi pomalu, a cesty neubývalo. Marně zkracovala chvilky odpočinku, marně šla pokaždé, jak nejdál mohla. S úzkostí si představovala, že tak půjde do Montfermeil nejméně hodinu a že jí Thénardierová nabije. Ta obava se přimísila ke strachu, že je v noci sama v lese. Byla už vyčerpána a ještě ani nevyšla z lesa. Když se dotrmácela ke starému kaštanu, který tak dobře znala, učinila poslední zastávku, delší než předešlé, aby si pořádně odpočinula, potom sebrala síly, vzala vědro a kurážně vykročila. Přece však se malé zoufalé stvořeníčko neovládlo, aby nezvolalo: „Ó můj Bože, můj Bože!“

V tu vteřinu najednou cítila, že vědro vůbec nic neváží. Ruka, která jí připadla ohromná, uchopila držadlo a mocně je pozdvihla. Cosetta vzhlédla vzhůru. Vedle ní v temnotě kráčela velká černá a vzpřímená postava. Byl to muž, který ji dohonil a jehož neslyšela přicházet. Beze slova uchopil držadlo vědra, které nesla.

Při každém setkání v životě se v člověku ozve pud. Dítě se nebálo.

## (6)  
Důkaz o Boulatruellově soudnosti

  

Odpoledne toho Štědrého dne roku 1823 se jakýsi muž dosti dlouho procházel v nejopuštěnější části bulváru Hôpital v Paříži. Ten muž vypadal, jako by hledal byt; zdálo se, že se zastavuje u nejskromnějších domů sešlého okraje předměstí Saint-Marceau.

Později uvidíme, že skutečně najal pokoj v opuštěné čtvrti.

Muž svým oblečením jako celým svým zjevem ztělesňoval, abychom tak řekli, typ chuďasa lepšího druhu, krajní bídu spojenou s krajní čistotou. To je spojení dosti vzácné: v ušlechtilých srdcích budí dvojí politování, které máme pro člověka velmi chudého a pro člověka velmi důstojného. Muž s neobyčejně starým, kulatým a dobře vykartáčovaným kloboukem měl na sobě vybledlý odřený redingot z okrově žlutého sukna, jehož barva nebyla v té době nikterak nápadná, velkou vestu staromódního střihu, černé kalhoty zšedivělé v kolenou, černé vlněné punčochy a důkladné kožené střevíce s přezkami. Vypadal jako bývalý domácí učitel z dobré rodiny, který se vrátil z vyhnanství. Podle docela bílých vlasů a svraštělého čela, podle namodralých rtů a obličeje, v němž všechno svědčilo o utrpení a životní únavě, byli bychom mu hádali víc než šedesát let. Šel pevně, třebas zvolna, ve všech jeho pohybech bylo vidět zvláštní sílu, a podle toho byste byli řekli, že je mu padesát. Vrásky na čele měl pěkně složené a byly by se za něho příznivě přimluvily u každého, kdo by si jich byl všiml. Když stáhl rty, objevil se mu v tváři zvláštní rys, který vypadal přísně, ale vyjadřoval pokoru. V hloubi pohledu měl ten člověk jakousi smutnou vyrovnanost. V levé ruce nesl nevelký balík svázaný v šátku; pravou se opíral o hůl uříznutou někde v křoví. Hůl byla pečlivě ořezaná a nevypadala příliš zle; suky byly zahlazeny a místo držadla měla kouli z vosku červeného jako korále; byl to obušek, ale vypadal jako hůl.

Na zmíněném bulváru přejde málo lidí, obzvláště v zimě. A přece se zdálo, že se jim ten člověk spíš vyhýbá, než aby je vyhledával.

V tu dobu jezdil král Ludvík XVIII. téměř denně do Choisy-le-Roi. Byla to jedna z jeho oblíbených vyjížděk. Ke druhé hodině bylo téměř pravidelně vidět královský vůz a skupinu jezdců na koních, kteří tryskem ujížděli po bulváru Hôpital.

Byly to kapesní i věžní hodiny pro chudinu v té čtvrti a říkalo se: „Jsou dvě, už se vrací do Tuilerií.“

Jedni přibíhali a druzí se stavěli do řady, protože projíždějící král vždycky budí rozruch. Ostatně příjezd Ludvíka XVIII. pokaždé vzrušil pařížskou ulici. Projížděl rychle, ale veličensky. Tento nepohyblivý král si liboval v klusu; protože nemohl chodit, chtělo se mu uhánět; ten chromec by se byl dal nejraději táhnout bleskem. Klidně a přísně projížděl alejí tasených šavlí. Jeho těžký krytý kočár, celý pozlacený, s velkými bourbonskými liliemi namalovanými na výplních, uháněl s rachotem po ulicích. Sotva bylo kdy do něho nahlédnout. Vzadu v pravém rohu, na polštářích pošitých bílým atlasem bylo vidět široký, pevný a červený obličej, svěží čelo s napudrovanou parukou, hrdé oko, tvrdé a jemné, úsměv sečtělého člověka, dva velké nárameníky s třásněmi, připevněné na občanský kabát, řád zlatého rouna, kříž svatého Ludvíka, kříž Čestné legie, stříbrnou hvězdu svatého Ducha, velké břicho a širokou modrou řádovou stuhu; to byl král. Klobouk s bílými péry si držel za Paříží na kolenou krytých vysokými anglickými kamašemi; když se vracel do města, dával si klobouk na hlavu, ale málo děkoval za pozdravy. Studeně se díval na lid, a lid mu oplácel stejnou. Když se poprvé objevil ve čtvrti Saint-Marceau, byl celý jeho úspěch v tom, že nějaký obyvatel předměstí řekl svému příteli: „Tenhle tlusťoch, to je vláda.“

Přesná králova jízda v tutéž hodinu byla denní událostí bulváru Hôpital.

Chodec ve žlutém redingotu zřejmě nebyl z té čtvrti a pravděpodobně nepocházel ani z Paříže, protože nebyl zasvěcen do těchto podrobností. Když ve dvě hodiny vyrazil ze Salpêtrière na bulvár královský kočár obklopený stříbrně oprýmkovanou tělesnou stráží, zatvářil se chodec překvapeně a málem uděšeně. Šel po ulici docela sám; rychle ustoupil za roh zdi, ale neušel pozornosti pana vévody havréského. Vévoda havréský měl toho dne službu jako kapitán tělesné stráže a seděl ve voze naproti králi. Řekl Jeho Veličenstvu: „Ten člověk vypadá hodně podezřele.“ Policisté, kteří vyklízeli cestu, kudy král projížděl, si ho také všimli a jeden z nich dostal rozkaz jej stopovat. Ale muž zašel do opuštěných uliček předměstí, a protože se začínalo smrákat, policista ztratil jeho stopu, jak je uvedeno v hlášení, předloženém toho večera panu knížeti Anglèsovi, státnímu ministru a policejnímu prefektovi.

Když muž ve žlutém redingotu spletl policistovi stopu, zrychlil krok, ale neopominul se několikrát přesvědčit, že není sledován. Ve čtvrt na pět, to je skoro již za tmy, ubíral se kolem divadla u brány Saint-Martin, kde toho dne hráli _Dva trestance_. Všiml si cedule osvětlené divadelními lucernami, a přestože pospíchal, zastavil se, aby si ji přečetl. Za chvíli nato byl už ve slepé uličce Planchette a vstoupil do domu _U cínové mísy_, kde tehdy byla dopravní kancelář vozů do Lagny. Dostavník odjížděl v půl páté. Koně byli zapřažení a cestující chvatně vystupovali na výzvu kočího po vysokých schůdkách dostavníku.

Muž se otázal:

„Máte místo?“

„Jediné, vedle mě, na kozlíku,“ odpověděl kočí.

„Vezmu si je.“

„Nasedněte.“

Avšak před odjezdem si kočí prohlédl chudobný oblek cestujícího, a všimnuv si malého balíku, požádal, aby mu hned zaplatil.

„Jedete až do Lagny?“ zeptal se kočí.

„Ano,“ řekl muž.

Cestující zaplatil až do Lagny.

Vydali se na cestu. Když projeli branou, pokusil se kočí navázat rozhovor, ale cestující odpovídal jenom jednoslabičně. Kočí se tedy omezil na pohvizdování a proklínání koní.

Vozka se zahalil do svého pláště. Bylo zima. Zdálo se však, Že cestující na to ani nepomyslil. Tak minuli Gournay a Neuilly-sur-Marne.

K šesté hodině byli v Chelles. Aby popřál koním oddechu, zastavil kočí před formanskou hospodou, zřízenou ve staré budově královského opatství.

„Vystoupím tady,“ řekl muž.

Vzal hůl a balík a seskočil z vozu.

Za okamžik zmizel.

Do hospody nevstoupil.

Když se za několik minut vydal vůz na cestu do Lagny, na hlavní chelleské ulici nebylo po muži vidu ani slechu.

Kočí se obrátil k cestujícím uvnitř.

„Ten člověk,“ řekl, „přece není zdejší, vždyť ho neznám. Vypadá, jako by neměl ani vindru; a přece mu na penězích nesejde; zaplatí do Lagny, a jede jenom do Chelles. Je tma, všechny domy jsou zavřené, do hospody nešel a nikde po něm není ani památky. Snad se propadl do země.“

Muž se nepropadl do země, ale chvatně potmě prošel hlavní chelleskou ulicí; pak, než došel ke kostelu, zabočil na polní stezku, která vede do Montfermeil; šel jako člověk, který se v kraji vyzná a už tam jednou byl.

Rychle kráčel tou cestou. V místě, kde ji přetíná stará, stromy lemovaná silnice, která jde z Gagny do Lagny, slyšel, jak kdosi přichází. Rychle se přikrčil do příkopu a čekal, dokud se nevzdálili lidé, kteří tudy šli. Jeho opatrnost byla skoro zbytečná, protože, jak jsme již řekli, byl velmi tmavý prosincový večer. Na nebi bylo vidět sotva dvě tři hvězdy.

Na tomto místě začíná výstup na pahorek. Muž se nedal po cestě do Montfermeil; zamířil napravo přes pole a dlouhými kroky se dostal do lesa.

Když byl v lese, zvolnil chůzi a bedlivě si prohlížel všechny stromy, postupoval krok za krokem, jako by hledal a sledoval nějakou tajemnou stezku, a nerozhodně se zastavoval. Konečně se po dlouhém tápání dostal na paseku s hromadou velkých bělavých kamenů. Rychle k nim zamířil a v noční mlze si je pozorně prohlížel, jako by si je ověřoval. Několik kroků od hromady stál velký strom pokrytý výrůstky, které jsou bradavicemi rostlinstva. Došel ke stromu, přejel rukou po kůře jeho kmene, jako by se chtěl o něčem přesvědčit a jako by chtěl všechny ty bradavice spočítat.

Naproti stromu, byl to jasan, stál kaštan s neduživě popraskanou kůrou, kterému dali jako obvaz zinkový, hřebíky stlučený pás. Stoupl na špičky, aby zinkovou obruč ohmatal.

Pak chvíli udupával zem v místě mezi stromem a kamením jako člověk, který se snaží, aby půda nevypadala jako čerstvě překopaná.

Potom se rozhlédl a vykročil na cestu lesem.

Byl to muž, který právě potkal Cosettu.

Když procházel křovím směrem k Montfermeil, zahlédl malý stín, který se pohyboval, těžce oddychoval, stavěl na zem své břemeno, znova je bral a vydával se na další cestu. Přiblížil se a poznal, že je to docela malá holčička, která nese ohromné vědro vody. Dohonil ji a mlčky se chopil držadla vědra.

## (7)  
Cosetta jde potmě vedle neznámého

  

Cosetta, jak jsme už řekli, neměla strach.

Muž ji oslovil. Mluvil vážným hlasem a skoro tiše.

„Děvenko, to, co nesete, je asi na vás hodně těžké.“

Cosetta zdvihla hlavu a odpověděla:

„Ano, pane.“

„Dejte mi to vědro,“ pravil muž. „Ponesu vám je.“

Cosetta vědro pustila. Muž vykročil vedle ní.

„Je to skutečně těžké,“ zabručel mezi zuby. Potom dodal: „Kolik je ti let maličká?“

„Osm, pane.“

„A jdeš zdaleka?“

„Od pramene v lese.“

„A jdeš ještě daleko?“

„Dobrou čtvrhodinu odtud.“

Muž chvíli mlčel, načež řekl zprudka:

„Copak ty nemáš maminku?“

„Nevím,“ odpověděla holčička.

Než mohl muž něco říci, dodala:

„Zdá se, že ne. Ty druhé mají. Já nemám.“

A po chvilkovém mlčení pokračovala:

„Myslím, že jsem ji nikdy neměla.“

Muž se zastavil, postavil vědro na zem, položil obě ruce na ramena děvčátka a pokoušel se ve tmě spatřit její obličej.

Hubená a chorobná tvář Cosettina se nejasně rýsovala v bledém svitu oblohy.

„Jak se jmenuješ?“ řekl muž.

„Cosetta.“

Mužem jako by projela elektrická jiskra. Znovu se na ni podíval, potom odtáhl ruce z Cosettiných ramínek, zdvihl vědro a vykročil. Za okamžik se otázal:

„Kde bydlíš, maličká?“

„V Montfermeil, jestli to tam znáte.“

„Jdeme tedy do Montfermeil?“

„Ano, pane.“

Znovu se odmlčel, načež pokračoval:

„Kdo tě poslal v tuhle dobu pro vodu do lesa?“

„Paní Thénardierová.“

Muž začal hovořit hlasem, který chtěl být lhostejný, ale podivně se třásl:

„Co dělá ta paní Thénardierová?“

„To je má paní,“ řeklo dítě. „Má hostinec.“

„Hostinec?“ pravil muž. „Tak to tam dnes přespím. Veď mě.“

„Jdeme tam,“ řekla holčička. Muž kráčel dosti rychle. Cosetta mu bez námahy stačila. Už necítila únavy. Chvílemi vzhlížela k neznámému muži s klidem a nevýslovnou oddaností. Nikdy ji k tomu neměli, aby se obracela k prozřetelnosti a aby se modlila. A přece v sobě cítila cosi jako naději a radost vznášející se k nebi.

Uplynulo několik minut. Muž pravil:

„Paní Thénardierová nemá služku?“

„Ne, pane.“

„Jsi tam sama?“

„Ano, pane.“

Za chvilku bylo ticho opět přerušeno. Cosetta se ozvala: „Vlastně jsou tam ještě dvě holčičky.“

„Jaké holčičky?“

„Ponina a Zelma.“

Dítě takto zjednodušovalo romantická jména, oblíbená u Thé­nardierových.

„Kdo je ta Ponina a Zelma?“

„To jsou slečny paní Thénardierové. To jest její dcery.“

„A co dělají?“

„Ach!“ vzdychlo dítě. „Mají krásné panenky, věci, na nichž je zlato, ty mají stále co dělat. Hrají si, baví se.“

„Celý den?“

„Ano, pane.“

„A ty?“

„Já pracuji.“

„Celý den?“

Dítě zdvihlo velké oči, v nichž byla slza, kterou však nebylo vidět, protože bylo tma, a tiše odpovědělo:

„Ano, pane.“

Po chvilce ticha pokračovalo:

„Někdy, když jsem hotova s prací a dostanu dovolení, tak si také smím hrát.“

„Jak si hraješ?“

„Jak mohu. Nechají mě. Ale nemám mnoho hraček. Ponina a Zelma nechtějí, abych si hrála s jejich panenkami. Mám jen olověnou šavličku, jenom takhle dlouhou.“

Dítě ukázalo malíček.

„Ale neřeže?“

„Ó, ano, pane,“ pravilo dítě, „uřízne i salát a mouše hlavu.“

Došli do vsi; Cosetta vedla cizího muže ulicemi. Minuli pekařství, ale Cosetta nevzpomněla, že má přinést chléb. Muž se přestal vyptávat a zasmušile mlčel. Když minuli kostel, viděl boudy, v kterých se ještě živě prodávalo, a zeptal se Cosetty:

„Tady je výroční trh?“

„Ne, pane, vánoční.“

Když se blížili k hospodě, Cosetta se nesměle dotkla jeho paže.

„Pane?“

„Copak, milé dítě?“

„Jsme blízko našeho domu.“

„A co na tom?“

„Dáte mi teď to vědro?“

„Proč?“

„Protože by mi paní nabila, kdyby viděla, že mi je někdo nesl.“

Muž jí podal vědro. Za okamžik byli u dveří krčmy.

## (8)  
Je nepříjemné hostit chuďasa, který je možná bohatý

  

Cosetta se neubránila, aby nepohlédla směrem k velké loutce, stále ještě vystavené u hračkáře, načež zaklepala. Dveře se otevřely. Objevila se Thénardierová se svíčkou v ruce.

„To jsi ty, uličnice! To sis ale dala načas! Jistě sis hrála, darebačko!“

„Paní,“ řekla Cosetta chvějíc se, „je tu nějaký pán, který chce přenocovat.“

Thénardierová velmi rychle změnila podmračený obličej ve vlídný úsměv, což je náhlá změna, které jsou hospodští běžně schopni, a chtivě si prohlédla příchozího.

„To je ten pán?“ řekla.

„Ano, paní,“ odpověděl muž a zdvihl ruku ke klobouku.

Bohatí pocestní nejsou tak zdvořilí. Ten pohyb, prohlídka cizincova obleku a jeho zavazadla, na kterou Thénardierová potřebovala jen okamžik, zahnaly vlídný úsměv a ustoupily podmračenému výrazu. Řekla suše:

„Vstupte, dobrý muži.“

„Dobrý muž“ vstoupil. Thénardierová se na něho podívala podruhé, důkladně si prohlédla jeho poněkud promáčklý klobouk a nadobro ošumělý redingot a potřesením hlavy, nakrčením nosu a zamžikáním se dorozuměla s manželem, který stále ještě popíjel s formany. Manžel jí na to odpověděl neznatelným pohybem ukazováčku, který s ohrnutím spodního rtu v podobném případě znamená: žebrota. Potom Thénardierová zvolala:

„To mě velmi mrzí, dobrý muži, ale už nemám místo.“

„Uložte mě, kde chcete,“ řekl muž, „na půdu, ve stáji. Zaplatím jako za pokoj.“

„Čtyřicet sou.“

„Čtyřicet sou. Budiž.“

„Dobrá!“

„Čtyřicet sou!“ řekl tiše jeden forman Thénardierové. „Vždyť se platí jen dvacet sou.“

„On zaplatí čtyřicet sou,“ řekla Thénardierka stejně tiše. „Chudákům nedávám levnější noclehy.“

„To je pravda,“ připojil její muž potichu, „takoví lidé kazí dobrou pověst domu.“

Zatím muž odložil balík a hůl na lavici a posadil se ke stolu, na nějž Cosetta honem postavila láhev vína a sklenici. Kupec, který chtěl vědro vody, sám koně napojil. Cosetta se znovu vrátila pod kuchyňský stůl k svému pletení.

Muž sotva smočil rty ve sklenici s vínem, které si nalil, a pozoroval dítě s podivným zájmem.

Cosetta byla ošklivá. Snad by byla hezká, kdyby byla šťastná. Už jsme načrtli její smutnou postavičku. Cosetta byla hubená a bledá; bylo jí asi osm let, ale nebyli byste jí hádali ani šest. Velké oči, zapadlé do jakýchsi hlubokých stínů, byly pláčem skoro vyhaslé. Ústní koutky byly stále stažené úzkostí, jak to vídáme u odsouzenců a lidí beznadějně nemocných. Ruce měla, jak její matka uhodla, „zničené oznobeninami“. V tu chvíli se v záři ohně ostře uplatnily kosti a zdůraznily její vyzáblost. Protože se stále chvěla zimou, zvykla si tisknout koleno ke kolenu. Byla oblečena jen v cáry, které v létě budily soustrast a v zimě hrůzu. Měla na sobě jen plátno, samá díra; ani hadřík z vlny. Tu a tam prosvítala pokožka plná modřin a černavých skvrn, které prozrazovaly místa, kam ji Thénardierka uhodila. Bosé nohy měla červené a zkřehlé. Vystouplé klíční kosti byly k pláči. Celý zjev toho dítěte, jeho vzhled, chování, způsoby, zvuk jeho hlasu, přestávky mezi jednotlivými slovy, pohled, mlčení, nejnepatrnější pohyby prozrazovaly a tlumočily jediný pocit – strach.

Strach ji poznamenal od hlavy až k patě; byla jím doslova pokrytá; strach jí tiskl lokty k bokům, stahoval paty pod sukně, strach ji měl k tomu, aby zabírala pokud možno nejméně místa, aby dýchala, jen kolik je nutné, a strach se stal její součástí, ba přímo nevykořenitelným tělesným návykem, který se mohl jedině rozrůstat. V hloubi očí se tměl udivený koutek plný hrůzy.

Cosetta měla takový strach, že se ani neodvážila přisednout ke krbu, aby se usušila, ačkoliv se vrátila všecka umáčená, a mlčky se dala do práce.

Pohled tohoto osmiletého dítěte byl obyčejně tak nepřítomný a někdy tak tragický, že se v určitých okamžicích zdálo, že pozbývá rozumu nebo ji posedá běs.

Nikdy, jak jsme již pověděli, se nedověděla, co je modlitba, nikdy nevkročila do kostela. „Copak mám na to čas?“ říkávala Thénardierka.

Muž ve žlutém redingotu nespustil z Cosetty oči.

Náhle Thénardierová vzkřikla:

„Abych nezapomněla! Co je s chlebem?“

Cosetta podle zvyku ihned vylezla zpod stolu, jakmile se ozval hlas paní Thénardierové.

Na chléb docela zapomněla. Utekla se k obvyklému prostředku stále poděšených dětí. Lhala. „Paní, pekař měl zavřeno.“

„Měla jsi zaklepat.“

„Klepala jsem, paní.“

„A co dál?“

„Neotevřel.“

„Zítra se dozvím, jestli to je pravda,“ řekla Thénardierová. „Jestliže lžeš, tak si to odskáčeš. A teď mi vrať těch patnáct sou.“

Cosetta vsunula ruku do kapsy zástěry a zezelenala. Peníz v kapse nebyl.

„Tak co?“ pravila Thénardierka, „Slyšelas?“

Cosetta obrátila kapsu; nic v ní nebylo. Co se stalo s tím penízem? Nešťastnice nemohla promluvit. Byla jako zkamenělá.

„Ztratilas ho?“ chrčela Thénardierka, „Anebo mi ho chceš ukrást?“

Zároveň vztáhla ruku pro karabáč zavěšený u krbu.

Ten obávaný pohyb dal Cosettě sílu vykřiknout:

„Odpusťte, paní, paní! Já už to víckrát neudělám.“

Thénardierová sundala karabáč.

Zatím muž ve žlutém redingotu prohledával kapsu, aniž si kdo toho pohybu všiml. Ostatně druzí hosté píli, hráli karty a ničeho si nevšímali.

Cosetta se úzkostlivě schoulila v rohu krbu, pokoušejíc se skrýt a uchránit své ubohé polonahé údy. Thénardierka zdvihla paži.

„Dovolte, paní,“ řekl muž, „ale právě jsem viděl, jak něco vypadlo z kapsy zástěry té maličké a zakutálelo se to až sem. Snad je to tenhle peníz.“

Zároveň se sklonil a předstíral, že okamžik něco hledá.

„Opravdu. Zde je,“ pravil a narovnal se.

A podal Thénardierové stříbrný peníz.

„Ano, to je on,“ řekla.

Byl to dvacetisou, ale Thénardierová se nepřela, když viděla, že na tom vydělává. Dala peníz do kapsy a na dítě se jenom vztekle podívala a řekla: „Ať se to víckrát nestane!“

Cosetta se vrátila na místo, kterému Thénardierová říkala „bouda“, a její velké oči, upřené na neznámého pocestného, se začaly plnit výrazem, jaký dosud nikdy neměly. Byl to teprve jen prostý údiv, ale již se v něm zračila úžasná důvěra.

„Abych nezapomněla, chcete večeřet?“ zeptala se Thénardierová hosta.

Neodpověděl. Zdálo se, že je hluboce zamyšlen.

„Kdo je ten člověk?“ řekla si v duchu. „Určitě nějaký chudák, když nemá ani na večeři. Ale zaplatí mi za nocleh? Měl štěstí, že ho nenapadlo ukrást stříbrný peníz, který byl na zemi.“

Zatím se otevřely dveře a vstoupily Eponina a Azelma.

Byly to opravdu hezké holčičky, spíše měštky než venkovanky, velmi roztomilé; jedna měla kaštanově lesklé vlasy, druhá dlouhé černé copy, které jí spadaly po zádech; obě byly živé, čisté, baculaté, svěží a zdravé, radost pohledět. Byly teple oblečeny, ale s takovou mateřskou péči, že ani v těch tlustých látkách neztrácely švih. Byly chráněny před zimou, aniž byl smazán jejich jarní půvab. Obě vyzařovaly světlo. Kromě toho bylo patrno, že mají ve všem vrch. V obleku v radosti, v hluku, který tropily, byla zřejmá jejich nadvláda. Když vstoupily, Thénardierová jim bručavým tónem, plným zbožňování, řekla: „No, že už jste tady!“

Potom si jednu po druhé přitáhla na kolena, hladila jim vlasy, převazovala jim stužky a propustila je konečně s něžným třepnutím, jak to matky dělávají. Přitom zvolala: „Mé malé holčičky!“

Šly se posadit ke krbu. Měly panenku, kterou s veselým šuškáním převracely a obracely na kolenou. Cosetta zvedla občas oči od svého pletení a smutně se dívala, jak si hrají.

Eponina a Azelma si Cosetty ani nevšimly. Byla pro ně cosi jako pes. Všem třem holčičkám nebylo dohromady ani čtyřiadvacet, a již představovaly celou lidskou společnost: na jedné straně závist, na druhé pohrdání.

Panenka sester Thénardierových byla hodně vyrudlá, stará a rozbitá, ale Cosetta ji proto nepovažovala za méně obdivuhodnou, protože ona panenku, tedy _opravdickou panenku_, máme-li užít označení, kterému všechny děti rozumějí, ještě nikdy neměla.

Thénardierová, která chodila po místnosti sem tam, si náhle všimla, že Cosetta lelkuje a že se místo práce dívá, jak si její dcerky hrají.

„Teď jsem tě přistihla!“ vykřikla. „Takhle pracuješ! Karabáčem ti ukážu, jak se pracuje.“

Cizinec, aniž vstal ze židle, se obrátil k Thénardierové.

„Paní,“ řekl se skoro bázlivým úsměvem, „nechte ji, ať si hraje!“

Od cestujícího, který by byl snědl kus šunky, vypil k večeři dvě láhve vína a nebyl by _vypadal jako žebrota_, bylo by takové přání rozkazem. Ale Thénardierová tentokrát neměla zapotřebí připustit, aby člověk s takovým kloboukem měl nějaké přání a aby si člověk v takovém redingotu dovolil dát najevo svou vůli. Kysele ho odbyla:

„Musí pracovat, protože jí. Neživím ji; aby nic nedělala.“

„Co to vlastně plete?“ otázal se cizinec mírným hlasem, který byl tak podivně v rozporu s jeho žebráckým oblečením a s jeho rameny nosiče zavazadel.

Thénardierka ráčila odpovědět:

„Punčochy, prosím. Punčochy pro mé holčičky, které nemají co obléci a málem chodí bosy.“

Muž se podíval na Cosettiny ubohé červené nohy a pokračoval:

„Kdy bude hotova s tímhle párem punčoch?“

„Nejdřív za tři nebo čtyři dny, holka líná.“

„A kolik asi stojí takový pár punčoch, když je doplete?“

Thénardierová se na něho opovržlivě podívala:

„Alespoň třicet sou.“

„Dala byste mi je za pět franků?“ pravil muž.

„Sakra!“ zvolal forman, který je poslouchal, a hrubě se zasmál. „Pět franků! To bych řekl. Pět kulí!“

Thénardier považoval za svou povinnost něco k tomu říci.

„Ano, pane, přejete-li si, dáme vám ten pár punčoch za pět franků. My nic hostům neodmítáme.“

„Musíte ale zaplatit ihned,“ dodala stroze a rozhodně Thénardierka.

„Kupuji ten pár punčoch,“ odvětil muž, vytáhl z kapsy pětifrank, položil jej na stůl a dodal: „a platím za něj.“

Potom se obrátil ke Cosettě.

„Teď pracuješ pro mě. Hraj si, dítě.“

Forman byl pětifrankem tak pohnut, že nechal sklenici sklenicí a přiběhl. „A není falešný,“ vykřikl, když si peníz prohlédl. „Opravdu jako kolo od vozu, a poctivá mince!“

Thénardier přistoupil a mlčky dal peníz do kapsy u vesty. Thénardierová nevěděla, co by namítla. Kousla se do rtů a naladila tvář do nenávistného výrazu.

Ale Cosetta se třásla. Odvážila se zeptat: „Paní, je to pravda? Smím si hrát?“

„Hraj si!“ řekla Thénardierka strašným hlasem.

„Děkuji, paní,“ zašeptala Cosetta.

A zatímco ústy děkovala Thénardierové, poděkování duše náleželo pocestnému.

Thénardier se vrátil k pití. Žena mu pošeptala:

„Kdo to asi je, ten žlutý člověk?“

„Viděl jsem už milionáře,“ odpověděl Thénardier sebevědomě, „kteří taky měli takové redingoty.“

Cosetta odložila pletení, ale zůstala na svém místě. Vždycky se pohybovala pokud možno nejméně. Z krabice za sebou si vzala několik starých hadříků a olověnou šavličku.

Eponina a Azelma si nevšímaly, co se děje. Pustily se do velmi důležité práce; chytily kočku. Odhodily loutku na zem a Eponina, která byla starší, zabalila kroutící se a mňoukající kotě do spousty červených a modrých ústřižku a zbytků. Při té vážné a nesnadné práci vykládala sestře něžnou a roztomilou dětskou mluvou, jejíž půvab, podobný nádheře motýlích křídel, se ztratí, pokusíme-li se jej zachytit:

„Vidíš, sestřičko, tahle panenka je mnohem zábavnější než tamta. Hýbe se, křičí, je teplá. Pojď, sestřičko, hrajme si s ní. To bude má holčička. Já budu dáma. Přijdu k tobě na návštěvu a ty si ji budeš prohlížet. Najednou si všimneš, že má vousy, a budeš se jim divit. A pak uvidíš její uši a potom její ocas, a budeš se tomu divit. A pak mi řekneš: Ach, panebože! A já ti řeknu: Ano, paní, taková je má holčička. Dnes jsou všechny holčičky takové.“

Azelma s obdivem naslouchala.

Zatím pijáci začali zpívat oplzlou písničku, které se smáli, až se strop otřásal. Thénardier je povzbuzoval a zpíval s nimi.

Jako si ptáci vystelou hnízdo čímkoliv, tak si děti udělají panenku ze všeho. Zatímco Eponina a Azelma balily kotě, Cosetta strojila šavličku. Když ji zavinula jako miminko, položila si ji na paži a tiše jí zpívala ukolébavku.

Panenka patří mezi nejnezbytnější potřeby a zároveň je nejroztomilejším projevem pudu ženského dětství. Starat se, oblékat, zdobit, strojit, svlékat, znovu navlékat, učit, napomínat, houpat, konejšit, uspávat, představovat si, že něco je někdo, v tom je celá budoucnost ženy. Při hře a povídání, při šití výbaviček, slintáčků, šatiček, živůtků a košilek se dítě stává holčičkou, holčička dívkou a dívka ženou. První dítě je pokračováním poslední panenky.

Malá holčička bez panenky je skoro tak nešťastná a nemožná jako žena bez dítěte.

Cosetta si proto udělala panenku ze šavličky.

Thénardierka přistoupila ke žlutému muži. „Můj manžel má pravdu,“ myslila si, „snad je to pan Laffitte! Bohatí lidé bývají podivní!“

Opřela se loktem o stůl.

„Pane…,“ řekla.

Při tom slově _pane_ se muž otočil. Thénardierka mu dosud říkala jen _dobrý muži_ nebo _člověče_.

„Vidíte, pane,“ pokračovala nasládlým hlasem, který byl ještě protivnější než její hrubost, „chci, aby si dítě hrálo, nejsem proti tomu. ale jen protentokrát, protože jste šlechetný. Ale jak vidíte, ta holka nic nemá. Musí tedy pracovat.“

„To dítě není vaše?“ zeptal se muž.

„Panebože! Ne, pane! Je to chuděra, kterou jsme si vzali k sobě jen tak z dobročinnosti. Je skoro blbá. Asi že má v hlavě vodu. Však vidíte, že má velkou hlavu. Dělali jsme pro ni, co jsme mohli, ale nejsme bohatí. Marně jsme psali do jejího kraje, a už šest měsíců nedostáváme odpověď. Myslíme si, že její matka zemřela.“

„Ale!“ řekl muž a znovu se ponořil do myšlenek.

„Ta její matka nebyla nic kloudného,“ dodala Thénardierová. „Opustila své dítě.“

Po celý ten rozhovor Cosetta z Thénardierky nespustila oči, jako by ji byl pud upozornil, že se mluví o ní. Slyšela jen nejasně. Tu a tam pochytila nějaké slovo.

Zatím pijáci, ze tří čtvrtin opilí, opakovali sprostou píseň se zdvojeným veselím. Byla to píseň svrchovaně neslušná, zamíchali do ní Pannu Marii a Ježíška. Thénardierová k nim přistoupila, aby se s nimi také s chutí zasmála. Cosetta hleděla zpod stolu na oheň, který se odrážel v jejích upřených očích. Začala houpat miminko, které si zavinula, a tiše zpívala. „Maminka mi umřela! Maminka mi umřela! Maminka mi umřela!“

Po novém naléhání hostinské žlutý muž svolil, že povečeří.

„Co chce pán?“

„Chléb a sýr,“ řekl muž.

„Je to zaručeně tulák,“ myslila si Thénardierová.

Opilci neustávali zpívat, zatímco dítě pod stolem prozpěvovalo svou písničku.

Náhle Cosetta umlkla. Právě se otočila a spatřila panenku malých Thénardierek, kterou opustily pro kotě a nechaly ležet na zemi několik kroků od kuchyňského stolu.

Pustila zabalenou šavličku, která jí vyhovovala jen zpola, a pomalu se rozhlédla místností. Thénardierová hovořila tiše s manželem a počítala peníze, Ponina a Zelma si hrály s kotětem, pocestní jedli, pili nebo zpívali, nikdo se na ni nedíval. Nesměla promarnit ani chvilku. Po kolenou a po rukou vylezla zpod stolu, ještě jednou se ubezpečila, že si jí nikdo nevšímá, rychle se připlížila k panence a uchopila ji. Za okamžik byla už zase na svém místě, seděla nehybně a jen se trochu natočila, aby panenku, kterou chovala v náručí, zaclonila. Štěstí hrát si s panenkou bylo pro ni tak vzácné, že mělo všechnu mohutnost rozkoše.

Nikdo ji neviděl kromě pocestného, který pomalu jedl svou skromnou večeři.

Ale blaženost trvala jen čtvrt hodiny.

Jakkoliv si Cosetta dávala pozor, přece si nevšimla, že jedna nožička loutky přečnívá a že ji záře z krbu velmi jasně osvětluje. Růžová a lesklá nožička, která se odrážela od stínu, upoutala najednou pohled Azelmy, a ta upozornila Eponinu: „Podívej se, sestřičko!“

Obě holčičky strnuly. Cosetta se opovážila vzít si jejich panenku!

Eponina vstala, a aniž pustila kotě, šla za matkou a začala ji tahat za sukně.

„Nech mě!“ řekla matka. „Co chceš?“

„Maminko,“ šeptala holčička, „podívej se!“

A prstem ukázala na Cosettu.

Cosetta, celá unesená, že se jí něco podobného dostalo do rukou, neviděla a neslyšela.

Obličej Thénardierové nabyl najednou zvláštního výrazu, který se skládá ze zloby přimíchané k životní malichernosti a pro nějž si ženy tohoto druhu vysloužily název megery.

Tentokrát byl její hněv ještě roznícen uraženou pýchou. Cosetta překročila všechny meze, Cosetta se dotkla panenky „slečinek“.

Carevna, která by byla spatřila mužika, jak si zkouší modrou řádovou stuhu jejího carského syna, by se nezatvářila urputněji.

Hlasem ochraptělým vztekem vykřikla:

„Cosetto!“

Cosetta se zachvěla, jako by se byla pod ní zatřásla země. Obrátila se.

„Cosetto!“ opakovala Thénardierová.

Cosetta vzala panenku a jemně, s jakousi zbožnou úctou smíšenou se zoufalstvím ji položila na zem. Potom, aniž z ní spustila oči, sepjala ruce, a pak, což je strašné, musíme-li to říci o dítěti jejího věku, zalomila rukama; a potom – což jí nevynutil žádný zážitek toho dne, ani cesta do lesa, ani tíha vědra, ani ztráta peněz, ani pohled na karabáč, ani spousta zlých slov, která vyslechla od Thénardierky – zaplakala. Hlasitě se rozvzlykala.

Mezitím pocestný vstal.

„Co se stalo?“ řekl Thénardierové.

„Nevidíte?“ pravila Thénardierka a prstem ukázala na _corpus delicti_, který ležel u Cosettiných nohou.

„A co na tom?“ otázal se muž.

„Ta žebrácká holota,“ odpověděla Thénardierová, „si dovolila dotknout se panenky mých dětí!“

„Tolik křiku pro takovou maličkost?“ řekl muž. „Co na tom, kdyby si s ní nakrásně hrála!“

„Dotkla se jí špinavýma rukama!“ pokračovala Thénardierová. „Svýma odpornýma rukama!“

V tu chvíli se Cosettiny vzlyky zdvojnásobily.

„Budeš mlčet!“ vykřikla Thénardierová.

Muž šel rovnou ke dveřím, otevřel je a vyšel.

Jakmile byl venku, využila Thénardierová jeho nepřítomnosti a kopla Cosettu pod stolem tak silně, že se dítě hlasitě rozkřičelo.

Dveře se otevřely, vstoupil muž, v obou rukou nesl pohádkovou loutku, o níž jsme se zmínili a které se vesnické děti od rána zbožně obdivovaly, postavil ji před Cosettu a řekl:

„Podívej se, tahle panenka je tvá.“

Musíme si představit, že už hodinu, co tu seděl a přemýšlel, pozoroval bezděčně hračkářský krám, ozářený lampióny a svíčkami tak skvěle, že se jevil oknem hospody jako slavnostní osvětlení.

Cosetta pozdvihla oči, zadívala se na muže s panenkou v náručí, jako by se dívala na příchod slunce; zaslechla neslýchaná slova: _je tvá_, pohlédla na něho, podívala se na panenku, potom zvolna couvla a přikrčila se hluboko do svého koutku pod stolem.

Už ani neplakala a nekřičela. Zdálo se, že si netroufá vydechnout.

Thénardierová, Eponina a Azelma zůstaly jako sochy. I pijáci strnuli. V celé hospodě nastalo slavnostní ticho.

Thénardierová, zkamenělá a zaražená, začala se opět dohadovat. „Kdo vlastně je ten starý? Chuďas? Milionář? Snad je obojí, totiž zloděj?“

Na Thénardierově obličeji se objevila hluboká vráska, která zvýrazní a zdůrazní lidskou tvář pokaždé, kdykoliv v ní převládne pud se vší svou zvířecí mohutností. Krčmář hleděl střídavě na loutku a na pocestného; zdálo se, že muže očichává, jako by větřil pytel peněz. To trvalo, jen co by se zablýsklo. Přiblížil se k ženě a řekl jí tiše:

„Ta nádhera stojí přinejmenším třicet franků. Žádné hlouposti. Na břicho před tím člověkem!“

Hrubé povahy mají s povahami prostomyslnými něco společného: neznají pozvolných přechodů.

„Tak co, Cosetto,“ řekla Thénardierová hlasem, který měl být velmi něžný, ale byla v něm jen medová kyselost fúrií. „Nevezmeš si tu panenku?“

Cosetta se odvážila vylézt ze svého úkrytu.

„Má milá Cosetto,“ ozval se Thénardier lichotivým hlasem, „pán ti dal panenku. Vezmi si ji. Je tvá.“

Cosetta si prohlížela zázračnou pannu skoro s hrůzou. Její obličej byl ještě smáčen slzami, ale oči se jí začaly plnit podivným zářením radosti jako obloha za ranního svítání. V té půlvteřině zakoušela to, co by byla pocítila, kdyby jí byl někdo znenadání řekl: „Maličká, jsi francouzskou královnou.“ Zdálo se jí, že z panenky vyšlehne blesk, když se jí dotkne. Částečně to bylo pravda, protože si říkala, že jí Thénardierová vyhubuje a že jí nabije.

Přece však ji panenka příliš lákala. Cosetta se konečně přiblížila, otočila se k Thénardierové a plaše zašeptala:

„Smím, paní?“

Žádné slovo nevyjádří ten výraz, tak zoufalý, uděšený a unesený zároveň.

„Samo sebou,“ odsekla Thénardierka. „Je tvá. Vždyť ti ji pán dává.“

„Skutečně, pane?“ zeptala se Cosetta. „Je to pravda? Je ta dáma moje?“

Zdálo se, že cizinec má oči plné slz. Ocitl se pravděpodobně na tom stupni dojetí, kdy nemluvíme, abychom se nerozplakali. Přikývl Cosettě a vložil „dáminu“ ruku do její ručky.

Cosetta ruku chvatně odtáhla, jako by ji „dáma“ spálila, a zadívala se na dlažbu. Musíme připojit, že v tu chvíli přehnaně vystrkovala jazyk. Náhle se otočila a nadšeně uchopila loutku.

„Budu jí říkat Kateřina,“ řekla.

Byla to podivná chvíle, kdy se Cosettiny hadry setkaly a pomíchaly se stužkami a nadýchaným růžovým mušelínem panenky.

„Paní,“ pokračovala Cosetta, „smím ji položit na židli?“

„Ano, milé dítě,“ odpověděl Thénardier.

Teď se Eponina a Azelma dívaly na Cosettu se závistí.

Cosetta položila Kateřinu na židli, posadila se na zem a ani se nehnula, nic neřekla a ponořila se do zbožného pozorování.

„Hraj si, Cosetto,“ řekl cizinec.

„Vždyť si hraju,“ prohlásila holčička.

Toho cizince, toho neznámého člověka, který se objevil, jako by sama prozřetelnost přišla Cosettu navštívit, Thénardierová z celé duše nenáviděla. Musila se však přemoci. Dojmy byly nad její síly, i když byla zvyklá potlačovat je podle vzoru svého muže, kterého se snažila ve všem konání napodobit. Chvatně poslala holčičky spát, načež požádala žlutého muže o _dovolení_, zda i Cosetta smí ulehnout – _dnes je hodně unavená_, dodala mateřským hlasem. Cosetta šla spát s Kateřinou v náručí.

Thénardierová přecházela chvílemi na druhý konec hospodské místnosti k muži, aby si ulevila, jak říkala. Vyměnila s manželem několik slov tak prudkých, že si je nedovolila pronést nahlas:

„Starý pitomec! Co si vlastně myslí? Takhle nás tu vyrušovat! Chce, aby si ta ohava hrála! Dá jí pannu! Pannu za čtyřicet franků dá takové čubce, kterou bych sama dala za čtyřicet sou! Ještě chvíli, a říkal by jí Vaše Veličenstvo jako vévodkyni berryjské! Má ten tajemný dědek zdravý rozum? Nebo se zbláznil?“

„Proč? Je to docela prosté,“ odvětil Thénardier. „Když ho to baví! Tebe baví, když ta malá pracuje, jeho baví, když si hraje. Je v právu. Když host platí, může si dělat, co chce. Co je ti po tom, jestli je ten dědek lidumil? Co je ti do toho, jestli je pitomec? Proč se do toho pleteš, když máš peníze?“

Kázání pána domu a úvaha hostinského nepřipouštěly odmluvy.

Muž se opřel loktem o stůl a znovu se zamyslil. Všichni ostatní hosté, kramáři a formani si odsedli a už nezpívali.

Zpovzdáli a s jakousi uctivou bázní pozorovali neznámého. Ten chudě oblečený soukromník, který tak snadno vytahoval z kapsy pětifranky a dával ohromné loutky holčičkám v dřevácích, byl jistě skvělý a obávaný chlapík.

Uplynulo několik hodin. Půlnoční mše byla odsloužena, večeře dojedena, pijáci odešli, krčma zavřena, hospodská místnost prázdná, oheň dohořel a cizinec byl stále na svém místě a ve stejné pozici. Chvílemi střídal loket, o nějž se opíral. Nic víc. Od chvíle, kdy Cosetta odešla, nepromluvil ani slovo.

Jenom Thénardierovi zůstali ze slušnosti a ze zvědavosti v sále. „Chce tu strávit noc?“ bručela Thénardierová. Když odbily dvě hodiny, prohlásila, že toho má dost, a řekla manželovi: „Jdu si lehnout. Udělej s ním, co chceš,“ Manžel se posadil ke stolu v rohu, rozsvítil svíčku a začal číst _Courrier français_.

Tak uplynula dobrá hodina. Ctihodný hospodský přečetl _Courrier français_ alespoň třikrát od titulu až po jméno tiskaře. Cizinec se nehýbal.

Thénardier si přesedl, zakašlal, uplivl si, utřel si nos a zašramotil židlí. Muž se nehnul. „Spí?“ pomyslil si Thénardier. Muž nespal, ale nic ho nemohlo probudit.

Konečně Thénardier sňal čepičku, tiše se přiblížil a odvážil se říci:

„Nepůjde si pán odpočinout?“

_Nepůjde si lehnout_ by se mu bylo zdálo příliš všední, příliš důvěrné. _Odpočinout_ si znělo vybraně a uctivě. Taková slova zítra ráno tajemně a zázračně nafouknou číslici na účtu. Za pokoj, kde se přespí, se platí dvacet sou; za pokoj, kde se odpočívá, se platí dvacet franků.

„Máte pravdu,“ řekl cizinec. „Kde máte stáj?“

„Prosím,“ pravil Thénardier s úsměvem, „já už pána zavedu.“

Vzal svíčku, muž sebral svůj balík a hůl a Thénardier ho zavedl do pokoje v prvním poschodí, vybaveného nečekanou nádherou mahagonového nábytku a postelí s vysokými pelestmi a záclonkami z červeného kalika.

„Co je to tady?“ řekl cizinec.

„To je naše svatební ložnice,“ odpověděl krčmář. „Manželka a já obýváme jinou. Sem přijdeme jen třikrát nebo čtyřikrát do roka.“

„Byl bych se raději vyspal ve stáji,“ řekl muž prudce.

Zdálo se, že Thénardier tuto málo lichotivou poznámku neslyšel.

Zapálil dvě docela nové voskové svíčky, které byly připraveny na krbu. V krbu plápolal dost živý oheň.

Na krbu byla pod skleněným příklopem ženská čelenka ze stříbrných nití a s pomerančovými květy.

„A co je toto?“ ozval se cizinec.

„Pane,“ pravil Thénardier, „to je svatební věneček mé ženy.“

Pocestný se na věneček podíval, jako by se chtěl zeptat: což byla i doba, kdy ta nestvůra byla pannou?

Ale Thénardier lhal. Když najal barák, aby jej proměnil v krčmu, byl pokoj už tak zařízen, on přikoupil jen nábytek a pomerančové květy, protože soudil, že vrhnou půvabný stín na „jeho manželku“ a že tím domu opatří to, čemu Angličané říkají ctihodnost.

Když se pocestný obrátil, byl už hostinský pryč. Thénardier zmizel ohleduplné, aniž se odvážil dát dobrou noc, protože nechtěl mluvit s neuctivou srdečností s mužem, kterého hodlal nazítří královsky oškubat.

Krčmář odešel do své ložnice. Jeho žena už ležela, ale nespala. Když slyšela manželovy kroky, obrátila se a řekla mu:

„Zítra vyrazím s Cosettou dveře.“

Thénardier poznamenal ledově:

„Ty jsi hned hr hr!“

Víc slov nepromluvili a za několik minut zhasili svíčku.

Pocestný odložil hůl a balík do kouta. Po odchodu hospodského se posadil do křesla a chvíli přemýšlel. Potom se zul, vzal jednu ze dvou svíček, druhou zhasil, lehce otevřel dveře a vyšel z pokoje, rozhlížeje se kolem sebe, jako by něco hledal. Prošel chodbou a dostal se ke schodům. Tam zaslechl slabounký šelest, který se podobal oddychování dítěte. Šel po tom zvuku a došel k jakémusi trojhrannému výklenku, vytvořenému, vlastně ohraničenému schodištěm. Ten výklenek byl prostor pod schody. Tam mezi všelijakými starými koši a střepy, v prachu a pavučinách bylo lůžko; nevím, můžeme-li nazvat lůžkem slamník, z jehož děr čouhala sláma, a pokrývku tak roztrhanou, že bylo vidět slamník. Žádné povlaky. Všechno leželo na holé dlažbě. Na lůžku spala Cosetta.

Muž se přiblížil a zadíval se na ni.

Cosetta spala tvrdě. Byla neodstrojená. V zimě se nesvlékala, aby jí bylo tepleji.

Tiskla k sobě panenku, jejíž velké oči se v šeru leskly. Chvílemi si zhluboka vzdychla, jako by se probouzela, a téměř křečovitě svírala loutku v náručí. Vedle lůžka ležel jen jeden dřevák.

Vedle Cosettina bídného koutku byly otevřené dveře a bylo jimi vidět do dosti velkého tmavého pokoje. Cizinec do něho vstoupil. U zadní stěny za skleněnými dveřmi byly dvě stejné čistě bílé postýlky. To byly postýlky Eponiny a Azelmy. Za nimi se napolo ztrácela proutěná kolébka bez záclonek, kde spal chlapeček, který celý večer plakal.

Cizinec předpokládal, že pokoj sousedí s ložnicí manželů Thénardierových. Právě chtěl odejít, když jeho pohled zabloudil ke krbu; byl to široký hostinský krb, který dává málo tepla, i když se v něm topí, a který už na pouhý pohled studí. V krbu už nebyl oheň, a dokonce ani popel; a přece něco přivábilo cizincovu pozornost. Byly tam dva dětské střevíčky pěkného tvaru a nestejné velikosti; pocestný si hned vzpomněl na hezký a starý zvyk dětí, které o Štědrý den dávají do krbu střevíčky, aby jim do nich dobrá víla v noci nadělila nějaký třpytivý dárek. Eponina a Azelma na to nezapomněly a obě daly svůj střevíček do krbu.

Pocestný se sklonil.

Víla, to jest matka, už vykonala svou návštěvu a v každém střevíčku se leskl pěkný, zcela nový desetník.

Muž se napřímil a už chtěl odejít, když v pozadí, stranou, v nejtemnějším koutku nístěje, spatřil jakýsi předmět. Přihlédl blíž a poznal dřevák, strašný hrubý dřevák, napolo rozbitý a pokrytý popelem a uschlým blátem. Byl to Cosettin dřeváček. Cosetta v dojemné dětské důvěře, která chce být stále klamána a nikdy se nedá odradit, si také dala dřevák do krbu.

Jak krásná a něžná je naděje dítěte, které poznalo jenom zoufalství.

V dřeváku nic nebylo.

Cizinec zalovil ve vestě, sklonil se a dal do Cosettina dřeváku zlaťák.

Potom se plíživým krokem vrátil do svého pokoje.

## (9)  
Thénardier při práci

  

Nazítří ráno, alespoň dvě hodiny před svítáním, seděl Thénardier při svíčce u stolu v nízkém hostinském sále, v ruce držel péro a skládal účet pro muže ve žlutém redingotu.

Žena stála nad ním lehce nakloněna a sledovala jeho práci. Nevyměnili mezi sebou ani slovo. Z jedné strany to bylo usilovné přemítání, z druhé zbožný obdiv, s jakým přihlížíme zrodu a rozkvětu zázračného lidského ducha. V domě se ozýval šelest; to Skřivánek metl schody.

Za čtvrt hodiny a po několikerém vymazávání zplodil Thénardier toto veledílo:

ÚČET PRO PÁNA Z ČÍS. 1.

 

Večeře

fr. 3,–

Pokoj

fr. 10,–

Svíčka

fr. 5,–

Otop

fr. 4,–

Obsluha

fr. 1,–

Úhrnem

fr. 23,–

Slovo obsluha bylo napsáno opsluha.

„Třiadvacet franků!“ zvolala žena s nadšením, do něhož bylo přimícháno trochu pochybnosti.

Thénardier, jako všichni velcí umělci, nebyl spokojen.

„Prosím tě!“ prohodil.

Řekl to s přízvukem, s jakým Castlereagh odevzdával vídeňskému kongresu účet válečných náhrad předepsaných Francii.

„Thénardiere, máš pravdu, to nám opravdu dluží,“ šeptala žena, která vzpomínala na panenku darovanou Cosettě v přítomnosti jejích holčiček, „je to spravedlivé, ale je to mnoho. To nám nezaplatí.“

Thénardier se studeně zasmál a řekl:

„Zaplatí.“

Ten smích znamenal svrchovanou jistotu a právo. Sepsáno a podepsáno. Žena nenaléhala. Začala urovnávat stoly; manžel přecházel sál na šířku i po délce. Za chvilku dodal:

„Jsem přece dlužen patnáct set franků!“

Šel si sednout do koutku ke krbu a zamyšleně dal nohy na horký popel.

„Doufám, že jsi nezapomněl, že dnes vyhodím Cosettu? Opice! Dožírá mě s tou panenkou! Raději bych se provdala za Ludvíka XVIII., než bych si ji ještě den nechala v domě!“

Thénardier si zapálil dýmku a mezi dvojím bafnutím pravil:

„Dáš tomu člověku účet.“

Potom vyšel.

Sotva vyšel ze sálu, pocestný vstoupil.

Thénardier se vrátil hned za ním a stanul v pootevřených dveřích, takže ho viděla jenom jeho žena.

Žlutý muž nesl v ruce hůl a balík.

„Tak časně vzhůru!“ pravila Thénardierová. „Pán snad už od nás odchází?“

Hovoříc otáčela rozpačitě účet v rukou a nehty na něm vyznačovala záhyby. V obličeji měla odstín, který nebyl u ní obvyklý, plachost a váhavost.

Předložit takový účet člověku, který zřejmě byl napohled „chudý“, se jí zdálo nevhodné.

Pocestný vypadal zamyšleně a roztržitě. Odpověděl:

„Ano, paní. Odcházím.“

„Pán tedy nemá řízení v Montfermeil?“ pokračovala.

„Ne. Jen tudy projíždím. Nic víc. – Paní,“ dodal, „kolik jsem vám dlužen?“

Thénardierová mu beze slova podala složený účet.

Muž papír rozložil, podíval se na něj, ale duchem byl zřejmě jinde.

„Paní,“ pokračoval, „děláte zde v Montfermeil dobré obchody?“

„Ujde to, pane,“ odpověděla Thénardierová překvapeně, že nedochází k nějakému výbuchu.

Pokračovala však lítostivým a žalobným hlasem:

„Pane, časy jsou zlé! Tady v obci je málo měšťanů! Je tu málo lidí. Kdyby tudy občas neprojížděli šlechetní a bohatí cizinci jako pán! Máme tolik povinností. Podívejte se, už i ta maiičká nás stojí hromadu peněz.“

„Která maličká?“

„Přece víte! Cosetta! Skřivánek, jak jí lidé říkají.“

„Ale?“ poznamenal muž.

Pokračovala:

„Venkovští lidé jsou směšní se svými přezdívkami! Vypadá spíš jako netopýr než jako skřivánek. Vidíte, pane, nestojíme o dobročinnost, ale nemůžeme ji prokazovat. Nic nevyděláme a máme velká vydání. Poplatky, domovní daně, daně ze dveří a oken, peníze se kutálejí! Pán ví, že vláda žádá strašné daně. A potom, mám své dcerušky. Nepotřebuji živit děti cizích lidí.“

Muž se ozval hlasem, který se pokoušel ovládnout; ozývalo se v něm chvění.

„A co kdyby si ji někdo odvedl?“

„Koho? Cosettu?“

„Ano.“

Červený a hrubý obličej krčmářky se rozzářil ohyzdným úsměvem.

„Ach, pane! Můj dobrý pane! Vezměte si ji, nechte si ji, odveďte si ji, odneste si ji, pocukrujte si ji, nacpěte ji lanýži, vypijte si ji a snězte ji – nechť vám Panna Maria, a všichni svatí požehnají!“

„Ujednáno.“

„Opravdu? Vy si ji odvedete?“

„Odvedu si ji.“

„Ihned?“

„Ihned. Zavolejte to dítě.“

„Cosetto!“ křikla Thénardierka.

„Zatím vám zaplatím útratu,“ pravil muž. „Kolik je to?“

Letmo pohlédl na účet a neovládl se, aby nedal najevo překvapení.

„Třiadvacet franků!“

Podíval se na krčmářku a opakoval:

„Třiadvacet franků?“

V přízvuku těch dvou slov dvakrát pronesených byl rozdíl, jaký je mezi vykřičníkem a otazníkem.

Thénardierová měla čas připravit se na výtku. Pevně odpověděla:

„Ano, pane, je to třiadvacet franků.“

Cizinec položil na stůl pět pětifranků.

„Jděte pro maličkou,“ řekl.

V tom okamžiku se přiblížil Thénardier doprostřed sálu a řekl:

„Pán nám dluhuje šestadvacet sou.“

„Šestadvacet sou!“ zvolala žena.

„Dvacet sou za pokoj,“ pravil Thénardier chladně, „a šest sou za večeři. Pokud se týče maličké, musím si s pánem promluvit. Nech nás, ženo.“

Thénardierová zakusila oslnění, jakým nás nečekaně překvapují talentovaní lidé. Cítila, že na jeviště právě vstupuje velký herec, neřekla ani slovo a vyšla.

Jakmile byli o samotě, Thénardier nabídl cizinci židli. Cizinec se posadil; Thénardier zůstal stát a ve tváři se mu objevil podivný dobrácký a prostomyslný výraz.

„Pane,“ řekl, „poslyšte, co vám chci říci. Já to dítě zbožňuji.“

Cizinec se na něho upřeně podíval.

„Které dítě?“

Thénardier pokračoval:

„Je to směšné, ale lidi si na sebe zvyknou. Co znamenají peníze? Vezměte si své stříbrňáky. Já to dítě zbožňuji.“

„Které?“ zeptal se cizinec.

„No, naši malou Cosettu! Nechtěl jste ji odvést? Říkám vám upřímně, ačkoliv jste poctivý člověk, nemohu svolit. Ta holčička by mi chyběla. Viděl jsem ji tak maličkou. Pravda, stojí nás peníze, je pravda, že má své chyby, je pravda, že nejsme bohatí, je pravda, že jsem zaplatil přes čtyři sta franků za léky jen za jednu její nemoc. Ale člověk musí něco udělat pro lásku boží. Nemá to ani otce ani matku; já jsem ji vychoval. Mám pro ni chléb jako pro sebe. Skutečně jsem k tomu dítěti přilnul, chápete, člověk si dítě oblíbí; jsem dobrák; neuvažuji; mám tu maličkou rád; má žena je prudká, ale také ji má ráda. Vidíte, že je jako naše. Musím ji slyšet, jak si žvatlá po domě.“

Cizinec se na něho upřeně díval. Thénardier pokračoval:

„S dovolením, pane, odpusťte, to nejde dát dítě prvnímu člověku, který jde kolem. Viďte, že mám pravdu? Jinak nic neříkám, jste bohatý, vypadáte jako hodný člověk a snad by to bylo její štěstí. Ale člověk musí vědět. Chápete? Dejme tomu, že bych Cosettu nechal odejít a že bych se obětoval; chtěl bych však vědět, kam jde, nechtěl bych ji ztratit z očí, přál bych si vědět, kde bydlí, abych ji mohl čas od času navštívit, aby věděla, že její dobrý pěstoun je nablízku a že nad ní bdí. Některé věci přece nelze jen tak udělat. Neznám ani vaše jméno. Vy byste si ji odvedl a já bych si řekl: Kdepak asi je Skřivánek? Musil bych alespoň vidět nějakou listinu, třeba průvodní list, chápete?“

Cizinec, aniž přestal na něho upírat pohled, o němž říkáme, že proniká až do hloubi svědomí, mu odpověděl vážným a pevným hlasem:

„Pane Thénardiere, člověk nepotřebuje průvodní list na cestu pět mil od Paříže. Odvedu-li si Cosettu, tak si ji odvedu, to je všechno. Nedozvíte se mé jméno, nedozvíte se, kde bydlím, nedozvíte se, kde bude žít, a mám v úmyslu zařídit to tak, aby vás už nikdy nespatřila. Přetrhávám prostě pouto, které má na noze, a odvedu ji. Hodí se vám to? Ano, či ne?“

Jako ďáblové a dobří duchové poznají podle určitých znamení přítomnost vyššího boha, tak Thénardier pochopil, že se setkal s někým velmi silným. Přišlo mu to jako vnuknutí; svým pronikavým důvtipem rychle porozuměl. Minulý večer, i když pil s formany, kouřil a zpíval odrhovačky, pozoroval bedlivě cizince, číhal na něho jako kočka na myš, studoval ho jako matematik. Sledoval ho ze zájmu, pro zábavu i pudově ho špehoval, jako by byl za to placen. Neunikl mu jediný pohyb muže ve žlutém kabátě. Thénardier uhodl jeho zájem o Cosettu, ještě než jej cizinec dal srozumitelně najevo. Zachytil hluboký pohled starce, který se stále vracel k dítěti. Proč ten zájem? Kdo je ten člověk? Proč má tolik peněz v kapse, proč je tak chudobně oblečen? To byly otázky, na něž si nedovedl odpovědět a které ho dráždily. Celou noc na to myslil. Není možné, že by to byl Cosettin otec. Je to snad její dědeček? Proč se tedy hned neprokáže? Má-li někdo právo, dá to najevo. Ten člověk zřejmě na Cosettu právo nemá. Kdo to tedy je? Thénardier se ztrácel v domněnkách. Domýšlel si leccos, ale nevěděl nic. Ať tomu bylo jakkoliv, když se pustil do rozhovoru s neznámým člověkem, cítil svou sílu a věděl, že všechno je obestřeno tajemstvím a že muži záleží na tom, aby zůstal ve stínu; cítil však, že je proti němu slabý, jakmile slyší jeho jasnou a pevnou odpověď a vidí, že ten tajemný člověk je tajemný tak prostě. Nic takového nečekal. Zmátlo to jeho předpoklady. Sebral myšlenky. Ve vteřině všechno zvážil. Thénardier patřil k lidem, kteří jediným pohledem pochopí situaci. Uznal, že nastala chvíle, kdy musí jednat rychle a přímo. Zachoval se jako slavní vojevůdcové v rozhodné minutě a odkryl baterii.

„Pane,“ řekl, „potřebuji patnáct set franků.“

Cizinec vzal z postranní kapsy starou tobolku z černé kůže, otevřel ji a vytáhl z ní tři bankovky, které položil na stůl. Potom o ty papíry opřel široký palec a řekl krčmářovi:

„Zavolejte Cosettu.“

Co dělala Cosetta v době, kdy se o ni jednalo?

Cosetta se probudila a rozběhla se k svému dřeváku. Našla v něm zlaťák. Nebyl to napoleon, byl to jeden z těch nových dvacetifranků restaurace, na nichž byl vyražen pruský copánek místo vavřínového věnce. Cosetta byla oslněna. Osud ji začínal opájet. Nevěděla, co je to zlatý peníz, protože až dosud žádný neviděla, ale strčila jej velmi rychle do kapsy, jako by jej byla ukradla. Přece však cítila, že patří jí, tušila, od koho jej dostala, ale zakoušela jakousi radost plnou strachu. Byla spokojená, a byla především ohromená. Ty nádherné a milé věci jí nepřipadaly skutečné. Měla strach z panenky, měla strach ze zlaťáku. Nepochopitelně se třásla před jejich nádherou. Jenom cizinec jí nenaháněl strach. Naopak, dodával jí klidu. Od včerejšího večera, při všech těch překvapujících událostech i ve spánku měla stále v dušičce obraz toho muže, který vypadal starý, chudý a smutný, a byl tak bohatý a dobrý. Od chvíle, kdy toho muže potkala v lese, všechno se změnilo. Cosetta, méně šťastná než nejmenší vlaštovka, nikdy nepoznala, co to je utéci se do stínu své matky a pod její ochranná křídla. Od pěti let – tak dlouho, pokud sahaly její vzpomínky – se ubohá holčička třásla a chvěla. Stále byla úplně nahá v ostrém větru neštěstí; teď si připadala oblečená. Dřív bylo její duši zima, teď jí bylo teplo. Už se dokonce ani nebála Thénardierové. Už nebyla sama; někdo stál při ní.

Rychle se pustila do ranní práce. Zlaťák, který měla u sebe, v téže kapse, z které jí včera vypadl patnáctisou, ji rozptyloval. Neodvažovala se ho dotknout, ale každých pět minut se na něj podívala, musíme přiznat, že s vystrčeným jazykem. Metla schody, zastavovala se v práci, zůstávala nehnutě stát, zapomínajíc na koště a celý svět, a dívala se na hvězdu, která se jí třpytila na dně kapsy.

Právě ve chvíli takového tichého obdivu přišla k ní Thénardierová.

Šla pro ni na manželův rozkaz. Neslýchaná věc, nepleskla ji, ani jí neřekla slovo nadávky.

„Cosetto,“ pravila skoro mírně, „pojď ihned se mnou.“

Za okamžik vstoupila Cosetta do nízkého sálu.

Cizinec vzal balík, který přinesl, a rozvázal jej. V balíku byly vlněné šatečky, zástěra, barchetový živůtek, sukně, šátek, vlněné punčochy, střevíce, úplný oblek pro osmileté děvčátko. Všechno bylo černé.

„Milé dítě,“ pravil muž, „vezmi si to a jdi se rychle obléci.“

Svítalo, když montfermeilští obyvatelé, kteří otvírali dveře a okna, viděli, jak pařížskou silnicí jde chudě oblečený člověk vedoucí za ruku holčičku ve smutku; dívenka nesla v náručí velkou růžovou panenku. Mířili k Livry.

Byl to náš muž a Cosetta.

Muže nikdo neznal; protože Cosetta už nebyla v cárech, mnoho lidí ji nepoznalo.

Cosetta odcházela. S kým? Nevěděla. Kam? Netušila. Jenom chápala, že za sebou nechává hroznou Thénardierovu krčmu. Nikoho nenapadlo, aby se s ní rozloučil. Odcházela z toho domu nenáviděná a nenávidějící.

Ubohé něžné stvoření, jehož srdce bylo až do té chvíle zanedbáváno!

Cosetta kráčela vážně, široce otvírala velké oči a hleděla k obloze. Zlaťák si dala do kapsy nové zástěry. Chvílemi se nad ním naklonila a letmo na něj pohleděla, pak se pokaždé podívala na muže. Měla pocit, že vedle ní kráčí sám Bůh.

## (10)  
Kdo si chce polepšit, často si pohorší

  

Podle zvyku nechala Thénardierová jednat manžela. Čekala, že se stane něco velikého. Když muž a Cosetta odešli, počkal Thénardier asi půl hodiny, potom vzal ženu stranou a ukázal jí patnáct set franků.

„To je toho!“ řekla.

Bylo to poprvé od začátku jejich manželství, kdy si dovolila posoudit čin svého pána.

Trefila do živého.

„Vlastně máš pravdu,“ řekl, „jsem hlupák. Podej mi klobouk.“

Složil tři bankovky, zastrčil je do kapsy, chvatně vyšel, ale zmýlil se a dal se nejdříve vpravo. Několik sousedů, kterých se ptal, ho uvedlo na správnou stopu. Viděli Skřivánka a muže na cestě k Livry. Dal na jejich radu, pustil se velkými kroky za nimi a povídal si:

„Ten člověk je zřejmě milión zašitý do žlutého pytle, a já jsem hovado. Nejdřív dal dvacet sou, potom pět franků, pak padesát franků a konečně stejně snadno patnáct set franků. Byl by dal patnáct tisíc. Ale já ho chytím.

A pak ten balík šatů, připravených předem pro tu holku, to všechno je podivné; za tím vězí nějaké tajemství. A komu se to tajemství dostane do ruky, ten je nepustí. Tajemství boháčů jsou mořské houby napité zlatem – jen je zmáčknout!“ Takové myšlenky mu vířily v hlavě. „Jsem hovado,“ řekl si Thénardier.

Vyjdete-li z Montfermeil a dostanete se k zatáčce, kterou tvoří cesta do Livry, spatříte na planině silnici vinoucí se do daleka, Když tam Thénardier došel, počítal, že spatří muže s holčičkou. Díval se, kam až dohlédl, ale nikoho neviděl. Znovu se ptal. Tím ztrácel čas. Chodci mu pověděli, že muž s děvčátkem se pustil k lesu nedaleko Gagny. Thénardier pospíšil tím směrem.

Mají proti němu náskok, ale dítě jde zvolna a on postupuje rychle. A potom, zná dobře kraj.

Náhle se Thénardier zastavil, uhodil se do čela jako člověk, který zapomněl na důležitou věc a je hotov se vrátit.

„Měl jsem si vzít pušku,“ řekl si.

Thénardier patřil k těm dvojakým povahám, které někdy projdou mezi námi, aniž jsme si to uvědomili, a zmizí, aniž jsme je poznali, protože osud nám je ukázal jenom z jedné strany. Žít takto z poloviny odhalen je údělem mnohého z lidí. V klidných a urovnaných poměrech měl Thénardier všechny podmínky, aby byl pokládán – neříkáme, aby jím byl – za poctivého obchodníka, za dobrého měšťana, jak jsme si ho zvykli představovat. Jakmile však se vyskytly určité předpoklady, jakmile nějaký otřes vyzvedl na povrch hlubiny jeho povahy, měl všechno, čeho bylo třeba, aby byl ničemou. Byl to kramář, který měl v sobě netvora. V koutku brlohu, v němž žil Thénardier, se chvílemi schoulil Satan a dumal nad tímto veledílem ohavnosti.

Po chvilkovém váhání si Thénardier pomyslil:

„Tím bych jim dal čas uniknout!“

Pokračoval v chůzi s výrazem jistoty a se zchytralostí lišky, která větří hejno koroptví.

Když minul rybníky a přešel šikmo velkou mýtinu, ležící vpravo od stromořadí Bellevue, dostal se na travnatou pěšinu, která se vine téměř kolem celého pahorku a vede přes oblouk starého vodovodu chelleského opatství. Tam zahlédl konečně nad houštinou klobouk, o kterém spředl tolik domněnek. Byl to klobouk žlutého muže. Křoví bylo nízké. Thénardier uhodl, že tam sedí muž a Cosetta. Dítě neviděl, protože bylo malé, ale rozeznával hlavu panenky.

Thénardier se nemýlil. Muž se posadil, aby si Cosetta trochu odpočinula. Krčmář obešel křoví a znenadání se objevil před mužem, jehož hledal.

„Promiňte, pane,“ řekl udýchaně, „tady je vašich patnáct set franků.“

Při těch slovech podával cizinci tři bankovky.

Muž vzhlédl.

„Co to znamená?“

Thénardier odpověděl zdvořile:

„Pane, to znamená, že si beru Cosettu zpátky.“

Cosetta se zachvěla a přitiskla se k dobrému muži.

Ten odpověděl Thénardierovi, dívaje se mu pevně do očí a odděluje každou slabiku:

„Vy si vez-me-te zpát-ky Cosettu?“

„Ano, pane. Vezmu si ji. Povím vám to. Uvažoval jsem. Vlastně nemám právo vám ji vydat. Chápejte, jsem poctivý člověk. Ta maličká není má, patří matce. Její matka mi ji svěřila, mohu ji odevzdat jenom jí. Vy mi řeknete: Vždyť její matka zemřela. Dobrá. Pak mohu dítě vydat jen osobě, která mi donese příkaz podepsaný matkou, že mám té osobě dítě vydat. To je jasné.“

Muž bez odpovědi sáhl do kapsy a Thénardier znovu spatřil tobolku s papírovými penězi.

Krčmář se zachvěl radostí.

„Dobrá!“ pomyslil si. „Držme se. Pokusí se mě podplatit.“

Než otevřel tobolku, rozhlédl se muž kolem sebe. Okolí bylo docela opuštěné. V lese ani v údolí nebylo živé duše. Muž otevřel tobolku a vyňal z ní nikoliv hrst bankovek, ale prostý papírek, který rozložil a podal hospodskému se slovy:

„Máte pravdu. Čtěte.“

Thénardier vzal papírek a četl:

_Montreuil-sur-Mer, 25. března 1823._

_Pane Thénardiere!_

_Odevzdejte Cosettu osobě, která se prokáže tímto dopisem._

_Všechna Vaše zbývající drobná vydání Vám budou zaplacena._

_FANTINA._

„Znáte ten podpis?“ ozval se muž.

Byl to podpis Fantiny. Thénardier jej poznal.

Nevěděl, co by namítl. Cítil dvojí prudký vztek: vztek, že se nepovede vydírání, v něž doufal, a vztek, že je poražen. Muž dodal:

„Ten papír si můžete ponechat jako stvrzenku.“

Thénardier se dal na spořádaný ústup.

„Ten podpis je dost dobře napodoben,“ zabručel. „Ale budiž!“

Potom učinil zoufalý pokus.

„Pane,“ řekl, „je to v pořádku, protože jste odevzdal ten lístek. Ale musíte mi zaplatit ta drobná vydání. Byla mi dlužna velké částky.“

Muž vstal a setřepávaje drobnými úhozy prach z odřeného rukávu řekl:

„Pane Thénardiere, v lednu matka spočítala, že je vám dlužna sto dvacet franků; v únoru jste jí poslal upomínku na pět set franků; dostal jste tři sta franků koncem února a tři sta franků začátkem března. Od té doby uplynulo devět měsíců po patnácti francích, jak bylo ujednáno, což je sto pětatřicet franků. Dostal jste o sto franků víc. Zůstává dluh pětatřicet franků. Právě jsem vám dal patnáct set franků.“

Thénardier zakusil, co zakouší vlk v okamžiku, kdy cítí, že byl chycen do čelistí ocelové pasti.

„To je čertovský chlap,“ pomyslil si.

A učinil to, co by udělal vlk. Zatřásl pastí. Odvaha se mu už jednou vyplatila.

„Pane, jehož jméno neznám,“ řekl rázně a odložil tentokrát všechnu uctivost, „vezmu si Cosettu, nebo mi dáte tisíc tolarů.“

Cizinec klidně řekl:

„Pojď, Cosetto.“

Vzal Cosettu levou rukou a pravou zdvihl hůl, která ležela na zemi.

Thénardier uvážil důkladnost obušku a opuštěnost místa.

Muž zašel s dítětem do lesa, nechav za sebou nehybného a zmateného krčmáře.

Zatímco se vzdalovali, Thénardier si prohlédl cizincova široká a poněkud ohnutá záda a jeho důkladné pěsti.

Potom se jeho pohled soustředil na vlastní chabé paže a hubené ruce. „Jsem skutečně pořádně hloupý, že jsem si nevzal pušku, když jsem se vypravil na lov.“

Přesto však nepustil oběť z dohledu.

„Chci vědět, kam půjdou,“ řekl. A šel v určité vzdálenosti za nimi. V rukou mu zůstaly dvě věci: posměch – cár papíru podepsaný Fantinou, a útěcha – patnáct set franků.

Muž odváděl Cosettu směrem k Livry a Bondy. Kráčel pomalu, se skloněnou hlavou, jakoby v smutném zamyšlení. Protože byla zima, les byl průhlednější a Thénardier je tedy neztrácel z dohledu, i když zůstával hodně pozadu. Muž se chvílemi otočil a rozhlédl se, zdali ho někdo nesleduje. Náhle spatřil Thénardiera. Rychle zabočil s Cosettou do podrostu, kde se mohli oba skrýt. „U čerta!“ řekl Thénardier. A zrychlil krok.

Podrost byl hustý a nutil Thénardiera, aby se k nim přiblížil. Muž se otočil, zrovna když byl v nejhustším mlází. Thénardier se marně ukrýval za větvemi; cizinec ho přece spatřil. Neklidně se na něho podíval, pak potřásl hlavou a šel dál. Krčmář opět vykročil za ním. Tak ušli dvě nebo tři sta kroků. Náhle se muž znova ohlédl. Spatřil krčmáře. Tentokrát se na něho podíval tak temně, že Thénardier pokládal za zbytečné dále jej sledovat a vrátil se.

## (11)  
V loterii vychází číslo 9430 a Cosetta na ně vyhrává

  

Jean Valjean nebyl mrtev.

Už ve chvíli, kdy spadl do moře, vlastně když se do něho vrhl, byl, jak jsme řekli, bez okovů. Plaval pod vodou až pod zakotvenou loď, k místu, kde byla přivázaná bárka. Podařilo se mu ukrýt se v bárce až do večera. V noci se znova vrhl do moře a doplaval ke břehu nedaleko mysu Brun. Tam, protože, měl dost peněz, obstaral si šaty. Krčma v okolí Balaguieru byla tehdy „šatnou“ pro uprchlé trestance, které se dobře dařilo. Potom se dal Jean Valjean neznámou a klikatou cestou všech zoufalých uprchlíků, kteří se snaží svést ze stopy zákon a společenské prokletí. První záštitu našel v Pradeaux nedaleko Beaussetu. Konečně zamířil ke Grand-Villardu, nedaleko Briançonu ve Vysokých Alpách. Útěk tápavý a neklidný, krtčí cesta, jejíž odbočky nejsou známy. Později se našly nějaké stopy jeho pouti v Ainu na území Civrieux, v Pyrenejích, v Accons, v místě, kterému se říká Grange-le-Doumecq, nedaleko osady Chavailles a v okolí Périgueux, v Brunies, v kantonu Chapelle-Gonaguet. Dostal se do Paříže. Právě jsme ho spatřili v Montfermeil.

Když přišel do Paříže, bylo jeho první starostí koupit smuteční šaty pro sedmi až osmiletou holčičku; pak teprve si najal byt. Jakmile obojí zařídil, vydal se do Montfermeil.

Vzpomínáme si, že již po předešlém útěku podnikl tajemnou cestu někam v okolí, o které spravedlnost něco tušila.

Jinak se policejní orgány domnívaly, že je mrtev, což činilo tmu, která ho halila, ještě temnější. V Paříži se mu dostaly do rukou noviny, které se zmiňovaly o jeho smrti. To mu dodalo jistoty a naplnilo ho takovým mírem, jako by byl skutečně mrtev.

Večer toho dne, kdy Jean Valjean vyrval Cosettu ze spárů Thénardierových, vrátil se do Paříže. Nastávala noc, když s dítětem vcházel Monceauxskou branou; zde nasedl do kabrioletu a dal se dovézt na prostranství u observatoře. Tam vystoupil, zaplatil kočímu, vzal Cosettu za ruku a oba se vydali černou tmou opuštěnými ulicemi Ourcine a Glacière k bulváru Hôpital.

Pro Cosettu to byl den plný údivu a dojmů; za křovím jedli chléb a sýr kupovaný v osamělých hospodách, často měnili povoz, kusy cesty šli pěšky; Cosetta si nestěžovala, ale byla unavená a Jean Valjean to poznal podle ruky, za kterou ji musil cestou víc a víc táhnout. Vzal ji na záda; Cosetta, aniž pustila Kateřinu, položila Jeanu Valjeanovi hlavu na rameno a usnula.
